P 32

BARNEN VASA.

Gustav Vasa hade sett till att det var han, kungen, som hade mest makt i Sverige. 

Han hade också bestämt att det var hans son och ingen annan som skulle bli kung i Sverige efter honom. 

Därför såg han till att hans barn fick en kunglig uppfostran och utbildning. 

De fick lära sig flera språk och läsa många böcker.

Prinsar och prinsessor. Tre av Gustavs fyra söner blev kungar. 

Det var Erik, Johan och Karl. Gustav hade också fem döttrar.

De hette Katarina, Cecilia, Anna, Sofia och Elisabet.

De fick alla en fin uppfostran som prinsessor. 

Gustav hoppades att de skulle kunna giftas bort med furstar och rika adelsmän runtom i Europa. 

På så sätt skulle släkten Vasa få mäktiga och rika vänner.

På 1500-talet fanns inga modetidningar.

Istället skickades modedockor runt mellan Europas hov, då såg man vad som var modernt. 

Den här dockan med en sidenklänning är från det spanska hovet men hamnade i Sverige hos släkten Vasa.

Ett av de spår som finns kvar av döttrarna Vasa är den här bönboken. 

Ser du att Cecilia och Anna har skrivit sina namn i den?

P 33

Cecilia och Vadstenabullret.

När den äldsta systern Katarina hade gift sig med en tysk greve var det fest på Vadstena slott. 

Hennes lillasyster Cecilia var med på festen. Cecilia dansade med grevens lillebror Johan. 

De flirtade. I hemlighet stämde de träff på Cecilias rum. 

Med hjälp av ett rep klättrade Johan in genom hennes fönster. 

Men någon skvallrade för Cecilias storebror Erik. 

Han blev jättearg och rusade till hennes rum och slog in dörren. 

Och där stod Johan halvnaken! Det blev stor skandal. 

Så skulle inte en prinsessa bete sig. Skandalen kallas Vadstena-bullret. 

Johan hamnade i fängelse. Cecilia fick en utskällning av sin pappa Gustav Vasa.

Hon sa senare att han till och med slet av henne håret, men Gustav Vasa påstod att det lossnade av sig självt.

Cecilia - piratprinsessan.

Trots skandalen blev Cecilia bortgift, fast med en fattig tysk greve. 

De bodde ett tag i England där Cecilia blev vän med drottning Elisabet. 

Men de hade så dåligt med pengar att de var tvungna att resa hem. 

Hemma i Sverige igen försörjde sig Cecilia på sjöröveri. 

Hon skickade ut sina skepp på Östersjön och plundrade handelsskepp från andra länder. 

Så länge hon inte tog svenska skepp kunde hon fortsätta att vara pirat. 

Cecilia blev hela 87 år gammal innan hon dog. Kanske föreställer det här porträttet Cecilia.

I en dikt beskrevs Cecilia så här:

"Pannan är vit som snö, ögonen strålar som solen och de väna läpparna är fagrare än rosor, lockarna lyser skönare än guld”.

Varför var Vadstenabullret en stor skandal?

P 34

Erik och Karin. Erik uppfostras till kung.

Erik var Gustav Vasas och tyska Katarinas förste son. 

Eftersom han var äldst skulle han bli kung när Gustav dog. 

Därför fick Erik en noggrann kunglig uppfostran. 

Han fick läsa historieböcker, teckna, måla, rida och idrotta. 

Han fick också lära sig att inte springa fram till sina föräldrar som han ville. 

Det måste ske artigt. 

Han skulle stanna på ett par stegs avstånd tills han fått en vink att komma närmare.

Sedan skulle han gå fram till dem.

Erik blir kung. När Erik var 26 år dog Gustav Vasa.

Erik lät kröna sig till kung i Uppsala domkyrka. 

Det var en högtidlig och festlig dag. 

Erik lovade inför folket att styra riket som en god kung. 

Han fick sitta på en tron där ärkebiskopen satte en fin krona på hans huvud. 

Sedan blåste man i trumpet och sköt med kanoner. Erik hade blivit kung!

Eriks kungakrona är den äldsta vi har i Sverige. 

Den är tillverkad i Stockholm av nederländska guldsmeder.

Erik gifter sig. Erik ville gärna ha en fin drottning. 

Han skickade sin lillebror Johan till England för att fria till drottning Elisabet. 

Johan hade med sig ett friarporträtt av Erik. 

Elisabeth tackade nej. Till slut gifte sig Erik med Karin Månsdotter som han var kär i. 

Men Karin var dotter till en enkel fångvaktare. 

Det var skandal att kungen gifte sig med en så enkel flicka! 

Eriks syskon och den svenska adeln ansåg att han borde ha gift sig med en adelsflicka eller en utländsk prinsessa. |

Här är en teckning som Erik själv har gjort av Karin när han satt i fängelse.

P 35

Eriks friarporträtt. Erik krigar och blir galen.

När Erik var kung krigade han mot Danmark i flera år. 

Kriget kallas det Nordiska sjuårskriget. 

Det kostade många liv och mycket pengar men ingen vann kriget. 

Erik krigade också om Estland.

Han vann kriget så Estland blev en del av Sverige. 

Men Erik var inte helt frisk.

Ibland fick han för sig att folk ville skada honom och avsätta honom som kung.

När han var som sjukast lät han mörda flera adelsmän och andra på Uppsala slott eftersom han trodde att de var fiender. 

Han dödade själv en man genom att sticka en dolk i honom. 

Sedan sprang han förvirrad runt i skogen i flera dagar.

Blev Erik mördad? Det var farligt för landet att ha en galen kung. 

Till slut gjorde Eriks lillebror Johan uppror och lät kasta Erik i fängelse. 

Nu blev Johan kung istället. Efter några år dog Erik i fängelset. 

Ett rykte säger att det var Johan som lät döda Erik med förgiftad ärtsoppa. 

När forskare flera hundra år efter Eriks död undersökte kistan och hans kropp hittade man arsenik.

Arsenik är ett dödligt gift. Kanske dog Erik av förgiftning. Ingen vet säkert.

Varför tror du att folk blev arga när Erik gifte sig med Karin Månsdotter?

P 36

Johan, Katarina och slotten.

Johan hade ett dyrt intresse, nämligen att bygga om gamla borgar till kungliga slott. 

Borgarna måste bli modernare för att skydda mot nya vapen som stora kanoner. 

Men borgarna skulle också bli fina kungabostäder och följa modet för kungaslott som fanns ute i Europa.

Den gamla borgen i Kalmar gjordes om till ett riktigt fint slott av Erik XIV och Johan III. 

Johan och hans familj trivdes bra där. Krig mot Ryssland.

När Johan var kung hamnade Sverige i krig med Ryssland i över 20 år.

Kriget handlade mest om vem som skulle bestämma i Estland. 

Båda länderna ville ha kustområden med hamnar. 

Där kunde man tjäna pengar på tullar. 

Ryssland styrdes av tsaren Ivan den förskräcklige. 

Tsar är samma sak som kung. 

Han kallades förskräcklig bland annat för att han stack ihjäl sin egen son.

Kriget om Estland var mycket grymt. 

En gång lät ryssarna steka tillfångatagna svenska krigare över öppen eld. 

När svenskarna plundrade staden Narva dödade de alla i staden. 

Flera tusen barn, kvinnor och män dödades. 

Till kriget behövdes vapen, skepp och utländska legoknektar. 

Det blev dyrt för Johan även om Sverige vann till slut.

P 37

Kung Johan III 1568-1592. Katarina.

Tysken Samuel Kiechel som var på resa i Sverige blev insläppt i matsalen på Kalmars slott och fick se kung Johan sitta och äta med sin familj. 

Samuel skrev att Johan hade 

”ett vackert, gult, ända ned på bröstet räckande skägg . som klädde honom mycket väl”.

Johan hade gift sig med en Polsk prinsessa som hette Katarina Jagellonica. 

Hon var katolik. Kanske blev Johan katolik lite i smyg. Det var inte populärt i Sverige.

Kungar och drottningar var tvungna att hålla fina middagar, gästabud, för adelsfolk och utländska gäster. 

Här är några exempel på vad man kunde äta vid ett gästabud. 

GÄSTABUDSMENY. Lättsaltad gris, svinrygg och gult mos, bakverk av russin och mandel, 

färsk lax med blod, stekt kokött, norsk fisk, skånsk sill, finska gäddor,

inbakat villebråd, fårstek, ärtmos och villebråd med soppa, gelé och syltpäron,

sallad med gullvivor och tusenskönor, pastejer och konfekt, sockrade violer och rosenblad.

Varför tror du att Kungarna tyckte om att ha fina slott och gästabud?

P 38

Sigismund och farbror Karl.

När Johan dog blev hans son Sigismund kung i Sverige. 

Hans mamma var polska och Sigismund hade redan tidigare valts till kung i Polen. 

Så nu blev han kung i både Sverige och Polen. 

Sigismund var tvungen att resa mellan länderna. 

Eftersom Polen var ett katolskt land var Sigismund katolik. 

Det tyckte inte Sigismunds farbror Karl om.

Karl tar Sverige från Sigismund.

Sigismunds farbror Karl ville också bli kung.

Han samlade mäktiga biskopar, präster och adelsmän till ett kyrkomöte i Uppsala år 1593. 

Där bestämdes klart och tydligt att alla i Sverige skulle vara protestanter.

Ingen fick vara katolik. Det var inte bra för Sigismund. 

Efter några år gjorde Karl uppror mot honom. 

Några adelsmän stödde Karl, andra stödde Sigismund. 

Det blev inbördeskrig i Sverige. Till slut vann Karl och blev Sveriges kung. 

Sigismund fick nöja sig med att vara kung i Polen.

Här är Karl. Han har tre flätor i håret ihopknutna över flinten. 

Karl var argsint, precis som sin pappa och sina bröder. Kung 1599-1611.

Sigismund (Kung i Sverige 1592-1599) blev polsk kung när han var 21 år.

Han längtade hem till sin familj och hans pappa Johan grät över att inte få träffa honom så ofta.

P 39

Linköpings blodbad.

När Karl tagit makten i Sverige ville han hämnas på de adelsmän som hade stött Sigismund. 

Därför ordnade han en rättegång mot dem i Linköping. 

Karl var arg. Han skrek, svor och sa: ”Sjutusan djävlar har jag lovat dem och det ska jag hålla”

Fem adelsmän dömdes till döden och avrättades. 

En av dem hette Gustav Banér. Händelsen kallas för Linköpings blodbad.

Hängsmycket.

På morgonen den 20 mars år 1600 tog Gustav Banér farväl av sin fru och sina barn i fängelset i Linköping. 

När barnen grät sa han åt dem att de inte fick hämnas hans död. 

Till sin lilla dotter Margareta gav han en bok där han skrivit sitt namn och att det var 

”En klagelig dag”. Han lät henne också ta hand om ett hängsmycke. 

Det är det smycket du ser uppförstorat på den lilla bilden.

Familjen kramades och grät. Sedan fördes Gustav iväg med de andra dödsdömda och halshöggs på torget i Linköping.

Här är ett porträtt av Gustav Banér. Hänget han bär finns kvar än idag.

Vasatid blir stormaktstid. År 1611 dog Karl. Hans son Gustav Adolf blev kung. 

Då börjar en ny tid i Sveriges historia som kallas stormaktstiden. 

Den får du läsa om i nästa bok. 

Sista kapitlet i den här boken handlar om vad som hände ute i Europa och världen när vi hade vasatid i Sverige.

Tror du att Karl vann något på att ställa till med ett blodbad i Linköping?
