P 20

Hänt På Landet.

Under vasatiden var de flesta människorna i Sverige bönder och bodde på landet. 

De levde ungefär som under medeltiden.

Men tack vare att det finns bra skriftliga spår bevarade från denna tid kan vi få reda på mer om bönderna än tidigare!

Här ska du få möta Anders Jonsson och svedjebonden Hans.

Anders Jonsson bodde i byn Strand i Umeå socken i Norrland. 

Han odlade korn på sin åker, slog hö på ängen, hade sju kor i ladugården, fiskade abborre och gädda och jagade ekorrar. 

Det här vet vi eftersom fogden i Umeå skrev upp Anders skatt i kungens jordeböcker på 1550-talet.

Svedjebonden Hans.

Hans Henriksson Lintunen lämnade sitt hem i Rautalampi socken i Finland eftersom det inte fanns så mycket mat där hemma. 

Hans blev svedjebonde i Östergötlands skogar istället. 

En svedjebonde hugger ner skog, bränner träd och mark och sår råg i askan. 

Att bränna ner skog för att odla kallas att svedja.

Kungen ville odla upp öde skogar för att få mer skatt. 

Under vasatiden fick därför många finska svedjebönder flytta till Sverige.

Jag, Hans, åkte tillbaka till Finland år 1584 för att få fler släktingar att flytta hit. 

Då fick jag ett brev, ett skyddsbrev, av prästen. 

I brevet stod det att jag inte var någon farlig brottsling utan en god kristen.

P 21

Spår av kvinnor och barn. Fogden skrev upp mycket i jordeböckerna, men inte vad böndernas fruar hette.

Därför står det inte så mycket om kvinnor och barn i böckerna.

Enligt lagen var kvinnan omyndig. Mannen bestämde över henne och hennes ägodelar.

Mannen ansvarade också för skatten. 

Därför skrev fogden bara upp mannens namn i jordeboken.

Men kvinnans arbete på gården var lika viktigt som mannens. Tuuut!

Fäbodar. En av kvinnornas viktigaste uppgifter var att sköta om korna. 

I mellersta och norra Sverige räckte inte alltid betesmarken närmast gården till för alla kor. 

Därför fick flickor och unga kvinnor ge sig iväg med korna till bättre betesmarker under sommaren.

Betesplatserna kunde ligga långt från gården. 

Där fick flickorna bo i enkla stugor som kallades för fäbodar. 

De arbetade med att vakta korna mot rovdjur, mjölka, kärna smör och ysta ost.

Domböcker. I domböckerna finns kvinnor och barn med. 

En dombok är en bok med domar. 

Där skrev man ned vilka brott människor hade begått och vilka domarna de fick som straff. 

Det kunde till exempel vara misshandel, stöld eller våldtäkt. 

Därför är det mest hemska saker man får veta om människorna som finns med i domböckerna.

Varför finns det inte så många spår efter Kvinnor och barn? 

Tolvåriga Brita. År 1584 körde den tolvåriga pigan Brita Eriksson nyhuggna trästörar med hästar i skogen. 

Då blev hon överfallen och våldtagen av bonden Mårten som hon arbetade för.

Två år senare hamnade Mårten inför rätta och dömdes till döden för sitt brott. 

Då skrev man in i domboken vad som hade hänt.

Tack vare att domboken har bevarats kan vi läsa om Brita än idag.

P 22

Bland bönder och troll. 

Människorna hade kul på 1500-talet också. 

Den här väggbonaden visar en bröllopsfest på landet. 

Man dansade både långdanser och pardans med hoppsteg.

Vasatidens människor blev kära, glada och arga precis som vi.

Men de levde annorlunda än vi. 

Ett sätt att få reda på hur bönderna hade det är att läsa reseberättelser skrivna av utlänningar på besök i Sverige. 

År 1586 reste tysken Samuel Kiechel runt i Norden. 

Han skrev ner vad han upplevde.

Tysken samuels reseberättelse.

En natt sov Samuel över i en bondstuga i Blekinge. 

Han skriver att han fick sova på golvet, och blev slickad i ansiktet av en gris. 

I stugan fanns också hundar, katter, höns, duvor, kalvar, lamm och getter. 

De fick vara inomhus för att slippa vinterkylan. 

Samuel tyckte att det luktade så illa i huset att han kände sig mätt utan att behöva äta.

Folktro. På söndagarna gick bönderna i kyrkan. 

De trodde på Gud, Djävulen och det prästen sa. 

Men folk trodde på annat också.

Folk trodde att det fanns olika väsen på gården, i skogen, vattnet och bergen. 

Väsen som tomtar och troll. Sådan tro kallas folktro. 

En del väsen kunde man få hjälp av, andra kunde ställa i till stora problem. 

De äldre i gården berättade om tomtar, troll och andra väsen för de yngre. 

På så sätt levde folktron vidare. Ibland skrevs berättelserna ned.

P 23

Tomten eller nissen bodde på gården. 

Men han var inte alls lik dagens stora jultomte. 

Gårdens tomte var liten, gråklädd och sur. 

Man skulle hålla sig väl med tomten eftersom han skyddade gården från hungersnöd och eldsvådor. 

Det gjorde man bland annat genom att sätta ut mat till honom. 

Ett fat gröt till jul passade bra.

Jag kallas tomte för att jag fanns på gårdens tomt!

Troll. Trollen kunde göra många hemska saker mot människorna. 

Om en människa gick vilse i skogen kunde hon bli lockad till och fången i trollens sal i berget. 

Det kallades att bli bergtagen. 

I berget fick man arbeta hårt för trollen, men man fick god mat och dryck. 

Trollens salar var fyllda av silver, guld och skatter. 

För att räddas ur berget kunde den bergtagnas släktingar be prästen ringa extra hårt i kyrkklockorna. 

Då gjorde det så ont i trollens öron att de släppte sin fånge som fick komma hem.

Bortbytingar. När ett barn hade fötts måste man vara extra försiktig. 

Man trodde att trollen kunde byta ut den lilla nyfödda bebisen mot en trollunge. 

Speciellt om barnet såg lite annorlunda ut kunde man tro att det hade blivit bortbytt. 

Då skulle man slå och plåga trollungen så att den skrek högt. 

När trollmamman hörde skriken skulle hon komma och vilja byta tillbaka.

Känner du någon som tror på tomtar och troll?

P 24

STADEN OCH SILVRET.

Den här målningen visar Stockholm morgonen den 10 april år 1535. 

Det är den äldsta målningen som finns av Stockholm. Tavlan är ett bra spår. 

Den kan berätta för oss hur en större stad såg ut under 1500-talet.

Stockholm var nu Sveriges viktigaste stad eftersom kungen ofta bodde där och staden låg mitt i riket. 

I staden bodde ungefär 8000 människor. 

Stockholm hade också blivit en stor handelsstad.

Varor från länder i Europa lossades i stadens hamn, och svenska varor som skulle säljas till utlandet skeppades ut härifrån. 

Den viktigaste varan från Sverige var järn.

Vädersolstavlan. Den där aprilmorgonen syntes märkliga ringar på himlen. 

Stadens invånare blev förskräckta! 

Var det ett tecken från Gud att han skulle straffa dem? 

Den kände prästen Olaus Petri i Stockholm såg det som en varning till kungen, som hade tagit för mycket av kyrkans rikedomar till sig själv. 

Som en påminnelse lät Olaus måla Vädersolstavlan.

Ringarna på himlen kallas för vädersolar. 

Idag vet vi att vädersolar är solljus som bryts i iskristaller i luften och syns som ljusringar på himlen.

För att ta reda på hur gammal tavlan är har forskare tagit prov på årsringarna i träet som den är målad på. 

Då fick de reda på att tavlan är målad på 1600-talet. 

Forskarna tror att den riktiga tavlan från 1500-talet blev så förstörd av fukt och trämask att man gjorde en noggrann kopia istället. 

Idag hänger tavlan i Storkyrkan i Gamla stan i Stockholm.

Titta, vädersolar, ett tecken, en varning från Gud!

Varför tror du att Olaus Petri såg vädersolarna som ett tecken från Gud?

P 25

Stadens hus. Det du ser är det vi idag kallar Gamla stan i Stockholm. 

I staden fanns hus av tegel, sten och trä. Många tak var täckta av grästorv. 

Det hände att getter betade på taken. Men det syns inte på tavlan.

Storkyrkan var den viktigaste kyrkan i staden. Där var Olaus Petri präst. 

Han är också begravd i kyrkan. 

Slottet. Kungens slott kallades Tre kronor. 

Där brukade kungafamiljen bo när den var i Stockholm. 

De tre kronorna var symbolen för Sverige.

Stadens försvar. Pålar i vattnet skyddade hamnarna mot fiendebåtar. 

Öppningarna stängdes med bommar på nätterna.

Skepp i hamnen. 

På de här små båtarna fraktades järn på Mälaren, från Bergslagen till Stockholm, för att säljas. 

Järnet bars upp till Järntorget där det vägdes. 

Köpmännen måste, betala tull till kungen för järnet.

Sedan bars järnet ner till hamnen på andra sidan staden, den sida som vetter mot Östersjön. 

Där lastades järnet på stora skepp som seglade ut på havet till utländska hamnar.

P 26

Rik och fatting i staden.

Precis som vi vet mer om bönder under vasatiden vet vi mer om stadsborna. 

Det finns fler och bättre spår från 1500-talet än från medeltiden! 

Här ska du få läsa om några personer som levde i Stockholm.

Anders Larsson ägde flera hus i staden, som det här. 

Han byggde om huset 1593. Det vet vi för han lät hugga in årtalet i huset.

Anders Larsson den rike. Anders var en viktig man i staden.

Han satt i stadens råd. Rådet bestämde över staden och dömde brottslingar. 

Han var gift två gånger och hade minst fyra barn. 

Anders var en av Sveriges rikaste köpmän. 

Därför kallades han Anders Larsson den rike. Han var också köpman åt kungen.

Han hjälpte kung Johan och drottning Katarina att köpa utländska lyxvaror som siden, vin och kryddor. 

Varorna kom till Stockholm med handelsskepp.

Stadskvinnor. Det fanns rika kvinnor i staden också! 

År 1582 var det två kvinnor som ägde flest hus av alla i staden. 

Köpmansänkan Ragnhild Haraldsdotter ägde sju stenhus och rådmansänkan Gertrud ägde sju eller åtta. 

Många kvinnor i staden hjälpte sina män med deras yrken. 

Men de kunde också ha egna yrken. En del av kvinnornas yrken finns inte längre. 

Ett exempel är Karins yrke, hon var dokvaskerska. 

Hon tvättade dok och annan fintvätt. 

Ett dok är en huvudduk som gifta kvinnor alltid bar.

De fick inte visa sitt hår. Karin Dokvaskerska.

Det finns få porträtt av stockholmare.

Men den här målningen lät Anders göra av sig själv när han var 39 år.

P 27

Stadens tänkeböcker är bra spår!

I en tänkebok skrev stadens rådmän upp domar och straff som de bestämt, 

men också överenskommelser om arv och annat. 

Man kan läsa om kvinnor i tänkeböckerna också. 

Som tur är finns flera städers tänkeböcker kvar. 

Nästan allt vi vet om Anders den rike, Ragnhild och Gertrud står i Stockholms tänkeböcker.

Tiggerskan Helga. Många i staden var fattiga arbetare eller till och med tiggare. 

Det finns inte så många spår kvar av dem, utom när de stal eller bråkade och hamnade i tänkeboken. |

I en tänkebok från Stockholm kan man läsa om Helga Klementsdotter. 

Hon var en ”käringh” (gammal kvinna) som tog hand om ett barn när barnets mamma dog.

Hon lovade att ge barnet mat och kläder.

På juldagen år 1580 satt hon länge utanför Storkyrkan med barnet och tiggde pengar. 

Det var kallt vinterväder och barnets fötter förstördes av kölden. 

Då skar Helga av barnets tår. 

Men såren blev bara större, så hon skar av barnets fötter. 

Bara hälarna blev kvar. Brottet var så hemskt att självaste kung Johan sa att Helga måste straffas hårt. 

Stadens bödel slog Helga med ris och högg av hennes högra hand. 

Två eller tre dagar senare dog hon utanför bödelns hus. 

Vad som hände med barnet vet vi inte.

Varför tror du att de fattiga i staden inte har lämnat så många spår efter sig?

P 28

Skolpojkarna och pigan. I skolan.

Olof Martinsson var en pojke som kommit från Finland för att gå i skola i Stockholm.

I skolan fick han lära sig sång, kristendom och att läsa latin. 

Han fick också lära sig de fyra räknesätten och att skriva. 

Skoldagen började klockan 5 på morgonen. 

Mellan klockan 10 och 12 hade han middagsrast. 

Sedan fortsatte skolan till klockan 5 på kvällen. 

Läraren kunde slå Olof med spö eller ris om han inte skötte sig. 

Och Olof skötte sig verkligen inte. Olof blir en tjuv!

På våren år 1526 bröt Olof, två andra skolpojkar och skräddaren Hans upp några gatubodar i Stockholm. 

De stal saker från bodarna. Men de åkte fast. Skräddaren Hans hängdes. 

De två skolpojkarna fick stryk av sin skollärare och skickades ut från staden.

De fick aldrig mer komma tillbaka. Olof lyckades hålla sig undan i staden i en vecka. 

Men sedan greps han. 

Eftersom han hade varit ledare för de andra två hängdes han i galgen för sina brott.

P 29

Pigan som rymde.

Flickor fick sällan gå i skolan, eftersom de inte skulle bli skrivare eller präster. 

Men de kunde komma till staden för att arbeta. 

En uppsalaflicka kom till Norrmalm utanför Stockholm för att tjäna som piga hos fru Margit. 

Men Margit var så hård mot pigan att hon rymde. 

Efter några dagar hittade Margit pigan sittande bland de fattiga vid stadsporten. 

De väntade på allmosor från slottet. 

Margit frågade pigan: ”Hwi sitter du her, will du icke gå heem?” 

Pigan sa ”ja” och följde med. 

Men då de gick över bron till Norrmalm hoppade pigan ner i det forsande vattnet, 

hamnade under ett kvarnhjul och dog. 

När pigans pappa Olof hörde vad som hänt kom han från Uppsala och ville få Margit dömd som ansvarig för sin dotters död. 

Men eftersom han inte kunde bevisa att pigan tvingats att arbeta för Margit gick Margit fri.

Pigans död räknades som självmord.

Här i Stockholms tänkebok från år 1591 står det om pigan.

Vad skulle du sakna mest om du vore barn på 1500-talet istället för nu?

Tavlor kan också vara bra spår!

Det finns inte så många spår av barn från 1500-talet. 

Hade inte skolpojkarna och pigan hamnat i tänkeböckerna hade vi inte haft några spår av dem.

Men barn lekte också. Den här tavlan målades på 1500-talet i Holland och visar olika lekar. 

Så lekte säkert barnen i Sverige också.

P 30

Silver i Sala. 

Många män skickades till Sala silvergruva som straff för sina brott.

Att arbeta i gruvan var farligt.

I gruvan var det fuktigt, rökigt och olyckor var vanliga. 

Men det fanns också folk som arbetade frivilligt vid gruvan. 

Där fanns svenskar och finnar, skottar, danskar, tyskar, norrmän och estländare.

I Sala silvergruva arbetade också kvinnor och barn. 

De kunde krossa och sortera malmen. 

Malmen lades sedan i ugnar och smältes så att silvret kom fram.

Så här jobbade man i gruvan.

Tunnor med malm hissades upp ur gruvan med linor. 

Gruvarbetarna brukade också åka på dem.

Linorna drogs med hjälp av människor eller hästar som trampade runt i en trampkvar.

Linorna kunde vara 300 meter långa.

5 ton silver. I gruvorna fanns järn, koppar och silver. 

Av järn gjorde man vapen och redskap. 

Av koppar kunde man göra takplåt och kittlar. 

Järn och koppar fraktades till städerna och såldes till utlandet. 

Dyrbarast var silvret, som man gjorde skedar och mynt av. 

Sala var den viktigaste svenska silvergruvan under Vasatiden. 

Därifrån fick Gustav Vasa upp till 5 ton silver per år.

Det han inte gjorde mynt av samlade han i den kungliga skattkammaren i Stockholm.

Gruvarbetarna eldade mot berget. Det kallas tillmakning. 

När elden slocknat och berget svalnat var det lätt att hacka loss malmbitar.

stället för pannlampa hade gruvarbetaren ett bloss i munnen.

Varför var gruvorna viktiga för Gustav Vasa?

P 31

Troll i gruvan. Det fanns många faror i gruvorna. 

I gruvor med metaller sades det att det fanns troll som var extra ondskefulla. 

Svensken Olaus Magnus varnade i en bok för sex typer av bergstroll. 

De ville hindra gruvarbetarna från att komma åt bergets skatter. 

Trollen kunde gapskratta i gruvorna. 

De kunde vräka ner stenar, bryta sönder stegar, framkalla giftiga gaser och slita loss linor och stödjepelare.

Järn, Koppar och silver.

Det fanns många gruvor i Sverige, särskilt i Bergslagen. 

Flera av dem fanns redan under medeltiden. 

Men vi vet mycket mer om gruvarbetet och de människor som arbetade där under Vasatiden eftersom det finns mycket bättre spår kvar!

Skelettspår!

Här gräver en arkeolog ut en grav på kyrkogården vid Sala silvergruva. 

Där begravdes de som arbetade vid gruvan.

I graven hittade arkeologerna skelettet efter en vuxen man med slitna ryggkotor. 

Arbetet i gruvan slet hårt på kroppen.
