”Det är meningen”, sa mamma.



”Då skulle jag kunna gå ut tillsammans med dig”, sa Parvana. 



”Jag skulle kunna ta med Nooria också, så att ni fick komma ut ibland.”



Parvana var entusiastisk. 



Om Nooria fick röra på sig lite skulle hon kanske inte vara så lättretlig.



Naturligtvis skulle hon inte få så mycket frisk luft där under burkan, 



men det blev åtminstone lite omväxling för henne.



”En utmärkt idé”, sa fru Weera.



”Jag vill inte gå ut tillsammans med dig”, sa Nooria, men mamma hindrade henne från att fortsätta.



”Nooria, Ali borde gå ut. Parvana klarar av Maryam själv, men Ali krånglar så mycket. 



Du måste hålla reda på honom.”



”Du borde också se till att komma ut ibland, Fatana”, sa fru Weera till mamma.



Mamma svarade inte.



För Alis skull gick Nooria med på förslaget. 



Varje dag efter lunch gick Parvana, Nooria, Ali och Maryam ut en timme. 



Ali hade bara varit några månader gammal när talibanerna kom. 



Han kände egentligen bara till det lilla rummet där de hade suttit instängda i ett och ett halvt år. 



Nooria hade inte heller varit ute på hela den tiden.



De brukade vandra omkring i grannskapet tills de blev trötta i benen och sedan sätta sig i solen.

