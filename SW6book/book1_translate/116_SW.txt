Men de var ändå underhållande, 



och fru Weera var alltid så positiv att hennes entusiasm smittade av sig på de andra. 



Ingen sa något till Parvana när brödet tog slut,



men hon gav sig ändå iväg till arbetet den dagen. 



En del saker var man helt enkelt tvungen att göra.



”Jag är glad att du har kommit tillbaka”, 



sa Shauzia när hon fick syn på Parvana på marknaden.



”Jag har saknat dig. Var har du varit?”



”Jag hade ingen lust att arbeta”, svarade Parvana.



”Jag ville ha lugn och ro några dagar.” 



”Det skulle inte jag heller ha någonting emot, 



men det är stökigare hemma hos oss än här ute.” 



"Bråkar de fortfarande med varandra i din familj?”



Shauzia nickade.



”Farmor och farfar har aldrig tyckt om min mamma. 



Nu är de beroende av henne. Det gör dem griniga. 



Mamma är grinig för att vi måste bo hos dem eftersom vi inte har någon annanstans att ta vägen. 



Så alla är griniga. 



När de inte grälar sitter de och stirrar surt på varandra.”



Parvana tänkte på hur det brukade kännas hemma hos henne ibland när alla gick omkring med hopknipna munnar 



och tårar som aldrig släpptes fram. 



Det verkade vara ännu värre hemma hos Shauzia.
