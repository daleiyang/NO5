Mammas fötter var så illa däran efter den långa promenaden att hon knappt kunde ta sig in i rummet. 



Parvana hade varit så upptagen av sin egen smärta och trötthet att hon inte hade tänkt på vad hennes mamma hade fått gå igenom.



Nooria försökte hjälpa till, men mamma viftade bara bort henne. 



Hon kastade av sig burkan på golvet. Hennes ansikte var fläckat av tårar och svett.



Hon föll ihop på toshaken där pappa hade sovit middag så sent som igår.



Mamma grät länge, länge. 



Nooria torkade av den del av hennes ansikte som inte var begravd i kudden.



Hon tvättade bort smutsen från såren på mammas fötter.



Mamma uppträdde som om Nooria inte alls var där. 



Till slut lade Nooria en tunn filt över henne. 



Det tog lång tid innan mamma slutade snyfta och till sist somnade.



Medan Nooria försökte ta hand om mamma, tog Maryam hand om Parvana. 



Hon försökte hålla tungan rätt i munnen när hon bar bort en balja med vatten till Parvana. 



Hon spillde inte en droppe. 



Hon torkade Parvana i ansiktet med en tvättlapp som hon inte riktigt lyckades vrida ur. 



Vatten från tvättlappen rann ner längs Parvanas hals. Vattnet kändes skönt.
