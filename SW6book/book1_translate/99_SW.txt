Det fanns inte ett enda oskadat hus på hela området, 



bara högar av tegelstenar, grus och skräp.



Det hade fallit bomber på kyrkogården också.



Explosionerna hade förstört gravarna. 



Här och där stack det upp vita ben från de sedan länge döda ur den rostbruna jorden. 



Flockar med stora svarta och grå kråkor kraxade och hackade i marken kring de förstörda gravarna på den nyare delen av begravningsplatsen. 



Den lätta vinden förde med sig en stank av förruttnelse bort till Parvana och Shauzia där de stod vid utkanten av den äldsta delen av kyrkogården. 



De såg hur pojkarna spred ut sig mellan gravarna och började gräva.



Parvana lade märke till en man som ställde upp en stor våg bredvid en halvt raserad husvägg.



”Vem är det där?”



”Det är benhandlaren. Han köper benen av oss.”



”Vad ska han med dem till?”



”Han säljer dem till någon annan.”



”Varför skulle någon vilja köpa ben?”



”Vad spelar det för roll så länge vi får betalt?”



Shauzia räckte Parvana en av de grova plankbitar som hon hade tagit med för att använda som spade.



”Kom så jobbar vi.”



De gick fram till den närmaste graven.



”Men tänk ... tänk om det fortfarande ligger en kropp där?” började Parvana. 


