”Är det allt du har köpt? Var är riset? Var är teet?



Hur ska vi kunna klara oss på bara det här?”



”Var inte för hård mot henne. Hon blev bortjagad från marknaden innan hon hade hunnit handla färdigt.” 



Fru Weera steg in i rummet och tog av sig burkan.



”Fru Weera!” utbrast Nooria.



Lättnaden syntes i hennes ansikte. 



Här var nu någon som kunde ta hand om saker och ting, som kunde lyfta en del av ansvaret från hennes enga axlar.



Fru Weera satte ner barnet hon hade burit på bredvid Ali på mattan. 



De två småbarnen kastade försiktiga blickar på varandra.



Fru Weera var en lång kvinna. Hon hade vitt hår, men en stark kropp. 



Hon hade varit gymnastiklärare innan talibanerna tvingade henne att sluta arbeta.



”Vad i hela världen är det som pågår här?” frågade hon. 



Med några snabba steg hade hon gått ut i tvättrummet för att ta reda på vad det var som luktade så illa. 



”Varför har ni inte tvättat de här blöjorna?”



”Vi har inte haft något vatten”, förklarade Nooria. ”Vi har inte vågat gå ut.”



”Men du är väl inte rädd, eller hur, Parvana?” Hon väntade inte på svar.
