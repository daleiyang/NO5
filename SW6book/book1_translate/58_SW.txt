Mamma verkade inte lägga märke till Parvana.Hon kämpade på med vattnet. 



Armarna värkte och blåsorna på fötterna hade börjat blöda igen, men det tänkte hon inte på. 



Hon hämtade vatten för att hennes familj behövde det, för att pappa skulle ha förväntat sig det. 



Nu när fru Weera var där och hennes mamma hade stigit upp, 



skulle allt bli enklare och hon skulle göra sin del av arbetet. 



Ut genom dörren, nerför trapporna, längs med gatan bort till kranen, sedan tillbaka igen, stanna då och då för att vila och byta arm att bära med.



Efter den sjunde hinken hejdade fru Weera henne.



”Du har fyllt vattentanken och tvättbaljan, och det finns en fylld extrahink. Nu räcker det ett tag"



Parvana var alldeles vimmelkantig efter allt kroppsarbete utan att vare sig ha druckit eller ätit.



Hon ville genast ha lite vatten. 



”Men vad gör du?” frågade Nooria när Parvana fyllde en kopp från vattentanken. 



”Du vet ju att det måste kokas först!”



Man blev sjuk av okokt vatten, men Parvana var så törstig att hon inte brydde sig om det. 



Hon ville dricka och höjde koppen till munnen.



Nooria ryckte den ifrån henne.



”Var inte så dum! Det sista vi behöver just nu är att du går och blir sjuk! Hur kunde någon så dum bli min syster!”


