”Bra. Jag tror att vi ska sätta oss nära dörren. På
det viset hittar vi ut på gatan utan att behöva tända
en tändsticka. Jag vill inte dra någon uppmärksam-
het till oss.”

Parvana drog långsamt upp kvinnan på fötter.
Försiktigt gick de fram och satte sig precis innanför
dörröppningen, fortfarande dolda för dem som gick
förbi där utanför. De väntade under tystnad på
mörkrets inbrott.

Kabul var en mörk stad om natten. Man hade haft
utegångsförbud under mer än tjugo år. Många av
gatlyktorna hade slitits sönder av bomber och de
som fortfarande stod upprätt fungerade inte.

”Kabul var Centralasiens nöjescentrum”, hade
Parvanas mamma och pappa berättat många gånger.
”Vi brukade ta en promenad längs gatorna vid
midnatt och äta glass. Tidigare på kvällen hade vi
gått och tittat i bokhandlar och skivaffärer. Det var
en stad där det hände mycket, den var spännande
och full av ljus.”

Parvana kunde inte ens tänka sig hur det hade sett
ut då.

Snart skulle det bli så mörkt som det kunde bli.

”Håll er nära mig”, sa Parvana trots att det inte
behövdes. Kvinnan höll henne hårt i handen.

”Det är inte långt att gå, men jag vet inte hur lång

tid det kommer att ta i kväll. Oroa er inte.”

