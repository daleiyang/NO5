Prinsessan skulle ha siden och dyrbara smycken på sig.



Parvana skulle lyfta upp henne på en snabb häst och de skulle rida genom Kabul i ett dammoln.



”Jag skulle behöva en snabb häst”, sa hon.



”Vad säger du om en sån där?”



Shauzia pekade på en flock med långhåriga får som bökade runt i soporna på marknadsplatsen.



Parvana skrattade och flickorna återgick till arbetet.



På sin mammas inrådan hade Parvana köpt ett par kilo torkade frukter och nötter. 



Nooria och Maryam hade stoppat dem i mindre påsar, lagom som mellanmål för en person.



Dem sålde Parvana från sin filt och från brickan.



På eftermiddagarna gick hon och Shauzia runt på marknaden och letade efter kunder. 



Ibland gick de till busstationen, men där fick de konkurrens.



Många pojkar försökte sälja saker. 



De brukade springa fram till någon, ställa sig i vägen och ropa:



”Köp mina tuggummin! Köp min frukt! Köp mina cigaretter!” men det var Parvana och Shauzia alldeles för blyga för. 



De föredrog att vänta på att kunderna skulle komma fram till dem.



Parvana var trött. Hon ville sitta i ett klassrum och ha tråkigt på en geografilektion. 



Hon ville vara tillsammans med sina vänner och prata om läxor och lekar och vad de skulle göra på skollovet. 
