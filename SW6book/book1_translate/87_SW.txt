inte talade om något annat än hur mycket matolja
de skulle köpa eller om de hade råd med tvål den här
veckan.

Parvana älskade att vara på marknaden. Hon
älskade att titta på människorna som rörde sig ute
på gatorna, älskade att lyssna på delar av samtal
som nådde hennes öron, älskade att läsa de brev som
folk tog med sig till henne.

Hon längtade fortfarande efter pappa, men allt

eftersom veckorna gick började hon vänja sig vid att
han var borta. Det hjälpte att hon var så upptagen
nu. De pratade inte om honom i familjen, men hon
hörde hur mamma och Nooria grät ibland. En gång
hade Maryam en mardröm som gjorde att hon
vaknade och ropade på pappa. Det tog lång tid för
mamma att få henne att somna om.

Sedan, en eftermiddag, fick Parvana syn på pappa
på marknaden!

Han gick med ryggen mot henne, men Parvana
var säker på att det var han.

”Pappa!” ropade hon, hoppade upp från filten
och rusade efter honom. ”Pappa, här är jag!”

Hon sprang rakt in i folkmassan, knuffade undan
folk som var i vägen tills hon slutligen hann ikapp
pappa och kastade sig om halsen på honom.

”Pappa, du mår bra! De har släppt ut dig ur
fängelset!”

