De flesta talade dari, det språk som Parvana var bäst på.
När en kund talade pashto förstod hon det mesta, men inte allt. 
Hennes föräldrar kunde även tala engelska. 
Pappa hade studerat vid ett universitet i England. Det var för länge sedan.

På marknadsplatsen hände det mycket. 
Män handlade åt sina familjer och försäljare bjöd ut sina varor och tjänster. 
En del hade egna stånd, som teförsäljaren. 
Med en så stor tekokare och så många brickor med teglas, måste de hålla till på ett och samma ställe. 
Pojkarna sprang fram och tillbaka i marknadsplatsens labyrint med te till de kunder som inte kunde lämna sina egna butiker och sedan sprang
de tillbaka igen med de tomma glasen.

”Det där skulle jag kunna göra”, viskade Parvana.
Hon skulle ha velat springa omkring på marknaden,
hitta på de vindlande gatorna lika bra som mellan hemmets fyra väggar.

Hennes pappa vände sig om och såg på henne.

”Jag skulle hellre vilja se dig springa omkring på en skolgård.” 
Han vände sig bort igen och ropade till de förbipasserande männen. 
”Skriver allt! Läser allt! Pashto och dari! Kom och köp vackra saker!”

Parvana rynkade pannan. 
Det var inte hennes fel att hon inte gick i skolan! 
Hon skulle också hellre ha velat vara där än att sitta på den här obekväma filten och få ont i både ryggen och rumpan. 



