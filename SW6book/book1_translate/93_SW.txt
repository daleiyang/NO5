tillräckligt med pengar för att köpa en bricka och
saker att sälja, men vi har aldrig några pengar över.”

”Inte vi heller. Tror du verkligen att vi skulle
kunna tjäna mer pengar på det viset?”

”Om jag ska tro på vad de andra pojkarna säger,
skulle jag få ihop mer än nu, men vad tjänar det till
att prata om det? Längtar du tillbaka till skolan?”

Flickorna pratade om sina gamla klasskamrater
tills de svängde in på Parvanas gata, den med
Parvanaberget längst bort i fjärran. Det var nästan
som förr i tiden när Parvana och hennes vänner
brukade gå hem från skolan tillsammans medan de
klagade över lärarna och läxorna.

”Jag bor här uppe”, sa Parvana och pekade
uppför trappan utanpå huset. ”Du måste komma
med och hälsa på allihop.”

Shauzia såg upp mot himlen för att försöka
avgöra hur sent det var.

”Ja, jag kommer in .och hälsar, men sedan måste
jag springa hem. När din mamma försöker få mig att
stanna kvar och dricka te, får du hjälpa mig och säga
att jag inte kan.”

Parvana lovade, och de gick uppför trapporna.

Alla blev förvånade när hon kom in tillsammans
med Shauzia. De kramade om henne som om hon
var en gammal vän, trots att Parvana inte trodde att

de hade träffats tidigare.
