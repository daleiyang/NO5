Ju mer de struntade i henne, desto säkrare kände hon sig.



När hon hade gått till marknaden tillsammans med pappa, 



hade hon hållit sig tyst och dolt ansiktet så gott hon kunde. 



Hon hade gjort sitt bästa för att vara osynlig. 



Nu, med ansiktet naket i solskenet, var hon osynlig på ett annat vis. 



Hon var en av alla pojkarna på gatan. 



Hon var inte någon som det var värt att lägga märke till.



När hon kom fram till affären som sålde te, ris och andra livsmedel, 



tvekade hon ett ögonblick men gick sedan frimodigt in genom dörren. 



Jag är en pojke, upprepade hon för sig själv. Det ingav henne mod.



”Vad vill du ha?” frågade handlaren.



”Lite ... lite te”, stammade Parvana.



”Hur mycket? Vilken sort?” Handlaren var barsk,



men det var bara vanlig barskhet på grund av dåligt humör, inte barskhet på grund av vrede över att det var en flicka i affären.



Parvana pekade på tesorten som de oftast drack hemma.



”Är det där det billigaste?”



”Det här är billigast.”



Han visade henne en annan sort.



”Jag tar det billigaste. Jag behöver också två och ett halvt kilo ris.”



”Säg ingenting. Du vill ha det billigaste. Spenderbyxorna på, förstår jag!”



