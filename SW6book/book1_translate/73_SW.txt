Parvana bredde ut filten på marknadsplatsens hårda lera, 



arrangerade varorna som var till salu på ena sidan, som pappa brukade göra, 



och bredde ut pennorna och skrivpapperet framför sig. 



Sedan satte hon sig ner och väntade på kunder.



Första timmen förflöt utan att någon stannade.



Män gick förbi, såg ner på henne och fortsatte gå.



Hon önskade att hon hade haft sin chador att gömma sig bakom. 



Hon var säker på att någon när som helst skulle stanna, peka på henne och ropa:



”Flicka!” Ordet skulle eka över marknaden som en förbannelse, och alla skulle upphöra med sina sysslor. 



Att sitta kvar där under den första timmen var en av de svåraste saker hon någonsin gjort.



Hon satt och tittade åt ett annat håll när någon stannade. 



Hon kände den kalla skuggan av en man som ställde sig mellan henne och solen. 



När hon vände på huvudet såg hon talibanernas uniform, den mörka turbanen. 



Mannen hade ett gevär slängt över bröstet, lika halant som pappas axelremsväska hade hängt över hennes eget.



Parvana började darra.



”Kan du läsa brev?” frågade han på pashto.



Parvana försökte svara, men rösten bar inte. Hon nickade istället.



”Tala så man hör, pojk! En brevläsare utan röst har jag ingen användning för.”
