”Torka tårarna. Under sådana omständigheter är det väldigt klokt att springa. 



Jag har alltid tyckt att du verkade vara en klok flicka, och du har just bevisat att jag hade rätt. 



Tur för dig! Du har sprungit ifrån talibanen. Vart ska du ta vägen med allt det där brödet?”



”Hem. Jag är nästan framme.”



”Vi gör sällskap. Jag har tänkt höra av mig till din mamma. 



Vi behöver en tidning, och din mamma är precis rätt person att ta itu med den saken.”



”Mamma skriver inte längre, och jag tror inte att hon vill träffa någon.”



”Struntprat. Kom så går vi.”



Fru Weera hade varit medlem i Afghanska Kvinnoförbundet tillsammans med mamma. 



Hon var så säker på att mamma inte skulle ha något emot att hon hälsade på att Parvana lydigt visade vägen.



”Och sluta krama sönder bröden! De kommer inte att försöka hoppa ur famnen på dig!”



När de nästan hade kommit upp till översta trappsteget, vände sig Parvana till fru Weera.



”Det gäller mamma. Hon mår inte så bra.”



”Då är det ju tur att jag tittar in och ser till henne!”



Parvana gav upp. De kom fram till lägenhetsdörren och gick in.



Först såg Nooria bara Parvana. Hon tog ifrån henne nan-bröden.

