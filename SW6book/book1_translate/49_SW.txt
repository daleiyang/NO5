Vid ett tillfälle satt alla fyra barnen utmed väggen och tittade på mamma där hon låg och sov.



”Hon måste stiga upp snart”, sa Nooria. ”Hon kan inte ligga där i all evighet.”



Parvana var trött på att sitta stilla. 



Hon hade bott i det där rummet i ett och ett halvt år, 



men det hade alltid funnits saker att göra och så utflykterna till marknaden med pappa.



Mamma låg fortfarande kvar på samma ställe. 



De aktade sig för att störa henne. 



Ändå tänkte Parvana att om hon måste viska och försöka hålla de minsta barnen tysta länge till, skulle hon snart skrika högt.



Det skulle ha hjälpt om hon hade kunnat sitta och läsa, men de enda böcker de hade var pappas hemliga böcker. 



Hon vågade inte plocka fram dem ur gömstället. 



Vad skulle hända om talibanerna kom inrusande igen? 



De skulle ta böckerna, och kanske straffa hela familjen för att de hade behållit dem.



Parvana märkte att Ali hade förändrats.



”Är han sjuk?” frågade hon Nooria.



”Han längtar efter mamma.”



Ali satt i Noorias knä. 



Han kravlade inte längre omkring när man satte ner honom på golvet. 



Mesta tiden satt han stilla, hopkrupen som en boll och sög på tummen. 



Han grät inte ens längre. 



Det var skönt att få vila sig från oljudet, men Parvana tyckte inte om att se honom så här.

