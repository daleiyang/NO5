Hon valde samma plats där hon och pappa brukade sitta. 



Det var vid en mur. På andra sidan muren låg ett hus. 



Muren dolde det mesta av huset. 



Det fanns ett fönster ovanför muren, men det hade målats svart i enlighet med talibanernas påbud.



”Om vi sitter på samma plats varje dag kommer folk att veta att vi är här, 



och så kommer de att tänka på oss när de behöver få någonting läst eller skrivet”, brukade pappa säga. 



Parvana tyckte om att han sa ”vi”, som om hon arbetade tillsammans med honom. 



Platsen låg också nära deras hem. 



Det fanns mer välbesökta ställen på marknaden, men det tog längre tid att ta sig dit, 



och Parvana var inte säker på om hon hittade.



”Om någon frågar vem du är, så säg att du är pappas brorson Kasim”, sa mamma. 



De hade gått igenom alltsammans om och om igen, tills Parvana kunde det utantill. 



”Säg att pappa är sjuk, och att du bor hos familjen tills han är frisk igen.”



Det var säkrare att säga att pappa var sjuk än att säga att han hade blivit arresterad. 



Ingen ville framstå som fiende till dem som hade makten.



”Kommer någon att betala mig för att läsa för dem?” frågade Parvana. 



”Jag är bara elva.” 



”Trots det har du bättre utbildning än de flesta i Afghanistan”, sa mamma. 



”Men om ingen ber dig att läsa för dem, får vi fundera ut något annat.”
