Han satt tyst några minuter och höll i brevet.



”Ska jag skriva ett svar?” frågade Parvana. 



Det brukade hennes pappa också säga. 



Talibanen suckade och skakade sedan på huvudet.



”Hur mycket är jag skyldig?”



”Betala vad ni vill”, sa Parvana. Det brukade pappa också säga.



Talibanen tog fram lite pengar ur fickan och gav till henne. 


Utan ett ord reste han sig från filten och gick sin väg. 



Parvana drog ett djupt andetag och släppte långsamt ut luften. 



Tills nu hade hon bara sett talibanerna som de män som slog kvinnor och arresterade hennes pappa. 



Kunde de känna sorg, som andra människor? 



Parvana tyckte att allt var mycket förvirrande.



Snart fick hon en ny kund, någon som ville köpa något istället för att hon skulle läsa högt. 



Men under hela dagen vandrade hennes tankar tillbaka till talibanen som sörjde sin fru. 



Det kom bara en kund till innan hon gick hem för att äta lunch. 



En man, som hade gått fram och tillbaka framför filten, stannade till slut och tilltalade henne.



”Hur mycket vill du ha för den där?” frågade han och pekade på hennes vackra shalwar kamiz.



Mamma hade inte sagt vad hon skulle säga för pris.


