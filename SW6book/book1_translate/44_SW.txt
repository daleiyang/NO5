Hon kunde ha gått ut. 



Hon hade en burka, och pappa skulle ha följt med henne när som helst om hon hade velat.



Många gifta män ville gärna att deras fruar skulle stanna hemma, men inte pappa.



”Fatana, du är ju journalist”, brukade han ofta säga. ”Du måste komma ut på stan och se vad det som händer.



Hur ska du annars veta vad du ska skriva?” 



”Vem skulle läsa vad jag skriver? Kan mina artiklar publiceras någonstans? 



Nej. Vad är det då för mening med att skriva, och vad är det för mening med att se? 



Dessutom kommer det inte att vara på det här viset så länge till. 



Afghanerna är intelligenta och starka människor. 



De kommer att sparka ut de där talibanerna. 



När det händer, när vi får bra ledare i Afghanistan, då ska jag gå ut igen. 



Till dess stannar jag här.”



”Det krävs hårt arbete för att åstadkomma en bra statsledning”, sa pappa. 



”Du är ju journalist. Du måste göra ditt jobb.”



”Om vi hade lämnat Afghanistan när vi fortfarande kunde, skulle jag ha kunnat arbeta nu!”



”Vi är afghaner. Vårt hem är här. Om alla utbildade människor gav sig av, vilka skulle då bygga upp landet igen?”



Det var en sak som Parvanas föräldrar ofta grälade om. 



När hela familjen bodde tillsammans i ett rum kunde man inte ha några hemligheter för varandra.
