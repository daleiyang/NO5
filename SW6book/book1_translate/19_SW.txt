Hela familjen hade varit ute på promenad. 



Det var innan talibanerna kom till makten. 



Mamma och Nooria hade bara på sig tunna sjalar om håret.



Deras ansikten sög i sig Kabuls solsken.



”Det är människorna som ger bergen namn”, hade pappa sagt. 



”Jag är en människa, och jag döper det där berget till Parvana.”



Mamma gav med sig och började skratta. 



Pappa skrattade också, och Parvana och lilla Maryam som inte ens visste varför hon skrattade. 



Till och med sura Nooria skrattade. 



Ljudet av familjens skratt spred sig snabbt uppför berget Parvana och tillbaka ner till gatan igen.



Nu tog sig Parvana och hennes pappa långsamt uppför trappan. 



De bodde på tredje våningen i ett flerfamiljshus. 



Det hade blivit träffat under ett bombanfall och halva huset hade rasat ihop.



Trapporna satt på utsidan av huset, de gick fram och tillbaka i sicksack uppför ytterväggen. 



De hade skadats av bomber, och här och där hängde de inte ihop. 



Det var bara vissa delar av trappan som hade en ledstång. 



”Lita aldrig på ledstången” sa pappa till Parvana om och om igen. 



Det var lättare för pappa att gå upp än att gå ner, men det tog ändå lång tid.



Till slut kom de fram till sin egen ytterdörr och gick in.

