Från den dagen skickade hon iväg Parvana till arbetet med ett litet paket nan till lunch.



”Eftersom du inte kommer tillbaka hit mitt på dagen.”



Men trots att Parvana blev väldigt hungrig mitt på dagen, 



kunde hon inte med att äta mitt ute på ett gravfält. 



Hon gav sitt nan-bröd till en av Kabuls många tiggare, så att någon skulle ha nytta av det.



Efter två veckors arbete hade de fått ihop tillräckligt mycket pengar för att köpa sina brickor med remmar att bära runt nacken.



”Vi borde sälja saker som inte väger så mycket”, sa Shauzia. 



De bestämde sig för cigaretter som de kunde köpa i hela limpor och sälja som lösa paket. 



De sålde också tuggummi, ibland hela paket och ibland lösa.



Tändsticksaskar fyllde upp de tomma platserna på brickorna.



”Mina dagar som tepojke är slut nu!” sa Shauzia muntert.



”Jag är bara tacksam över att ha sluppit ifrån kyrkogården”, sa Parvana. 



Hon höll på att lära sig att gå och balansera brickan samtidigt. 



Hon ville inte att alla de fina sakerna skulle falla ner i dammet på marken.



Hon var tillbaka på sitt brevläsarjobb 



och första förmiddagen var nästan slut när hon återigen kände något falla ner på huvudet.
