hjälpt till så att hela världen får veta vad det är som
händer i Afghanistan. Glöm inte bort att säga det till
henne. Det hon har gjort är mycket viktigt. Och säg
till henne att vi vill att hon kommer tillbaka, att hon
behövs för arbetet med nästa nummer.”

”Det ska jag säga.”

Hon gav fru Weera en kram. Både fru Weera och
Homa hade burkor på sig, men när hon kramade
dem kände hon vem som var vem.

Det var dags att ge sig av. Plötsligt, precis när
lastbilen skulle svänga ut på vägen, dök Shauzia
upp.

”Du hann!” sa Parvana och kramade sin vän.

”Adjö, Parvana”, sa Shauzia. Hon räckte Parvana
en påse med torkade aprikoser. ”Jag ger mig också
av snart. Jag träffade några nomader som ska låtsas
att jag är en herde och ta med mig till Pakistan. Jag
väntar inte till i vår. Det blir alldeles för ensamt här
utan dig.” 

Parvana ville inte ta farväl.

”När ses vi igen?” frågade hon skräckslaget. ”Hur
ska vi hålla kontakten?”

”Det har jag tänkt ut”, sa Shauzia. ”Vi träffas
igen den första vårdagen om tjugo år.”

”Javisst. Var då?”

”Högst upp i Eiffeltornet i Paris. Jag sa ju att jag
skulle resa till Frankrike.”

