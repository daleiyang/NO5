Det var mycket sent när Parvana och hennes mamma kom hem från fängelset. 



Parvana var så trött att hon måste luta sig mot mamma för att orka ta sig uppför trapporna, precis som pappa brukade stödja sig på henne. 



Hon hade slutat tänka på allt utom smärtan som dunkade i varje del av hennes kropp, från huvudet ända ner till fotsulorna.



Fötterna brände och smärtade för varje steg hon tog. 



När hon tog av sig sandalerna förstod hon varför. 



Hennes fötter var täckta av blåsor. 



Hon var inte van vid att gå så långa sträckor. 



De flesta av blåsorna hade brustit, och fötterna var alldeles blodiga och skinnet avskavt.



Nooria och Maryam gjorde stora ögon när de fick se Parvanas fötter. 



Ögonen blev ännu större när de såg hur mammas fötter såg ut. 



De var värre däran än Parvanas.



Parvana insåg att deras mamma inte hade varit utanför huset sedan talibanerna hade tagit makten i Kabul ett och ett halvt år tidigare.
