Hon skruvade på kranen så att vattnet forsade. 



Maryam skrattade. Hon stack in ena handen i strålen, 



men drog genast tillbaka den när hon kände det kalla vattnet mot huden. 



”Svälj inte”, varnade Parvana henne och visade hur hon kunde stänka vatten i ansiktet.



Maryam fick mer vatten på kläderna än i ansiktet, men hon hade i alla fall roligt.



En vända räckte för Maryam den första gången.



Nästa dag tog Parvana med sig Maryams sandaler till marknaden och använde dem som mått när hon köpte ett par större. 



Hon hittade ett par begagnade som en man sålde på gatan. 



Sedan följde Maryam med Parvana till vattenkranen varje dag, och så småningom blev hon allt starkare.



Dagarna blev allt mer lika varandra. 



Parvana gav sig iväg till marknaden tidigt varje morgon, 



återvände hem när det var dags för lunch och gick sedan tillbaka på eftermiddagen.



”Jag skulle kunna stanna kvar om det hade funnits en toalett som jag kunde använda på marknaden”, sa hon. 



”Jag vill ändå att du kommer hem mitt på dagen”, sa mamma. ”Jag vill veta att du mår bra.” 



En dag när hon hade arbetat i en vecka, fick Parvana en idé. 



”Mamma, alla tar mig ju för en pojke, eller hur?”

