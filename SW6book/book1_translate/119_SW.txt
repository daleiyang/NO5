”Vad menar du?"



”Jag har börjat växa”, viskade Shauzia. 



”Min kropp håller på att förändras. 



Om den förändras för mycket blir jag flicka igen, och då blir jag fast här.



Du tror väl inte att jag kommer att växa för fort?



Kanske skulle jag ge mig av innan det blir vår. 



Jag vill ju inte att saker ska börja växa ut på mig helt plötsligt.”



Parvana ville inte att Shauzia skulle ge sig av, 



men hon försökte vara ärlig mot sin vän.



”Jag kommer inte ihåg hur det var för Nooria.



För det mesta tittade jag på hur hennes hår växte. 



Men jag tror inte att man växer så där plötsligt. 



Jag tror att du har tid på dig.”



Shauzia började sparka på muren igen. 



Sedan reste hon sig upp för att inte bli frestad.



”Det är det jag hoppas.”



”Då lämnar du din familj. Vad ska du äta?”



”Det kan inte hjälpas!” 



Shauzias röst blev gällare och stockade sig när hon försökte låta bli att gråta.



”Jag måste bara ta mig härifrån. 



Jag vet att det gör mig till en dålig människa, men jag har inget val. 



Jag dör om jag måste stanna kvar här!”



Parvana mindes hur hennes mamma och pappa hade grälat. 



Mamma hade krävt att de skulle lämna Afghanistan, pappa krävde att de stannade kvar. 



För första gången undrade Parvana varför hennes mamma helt enkelt inte hade rest sin väg.
