”Jag kan läsa det där brevet lika bra som pappa”,



viskade Parvana in i vecken på slöjan hon bar kring huvudet. ”Ja, nästan i alla fall.”



Hon vågade inte säga det högt. 



Mannen som satt bredvid hennes far skulle inte tycka om att höra hennes röst. 



Det skulle inte någon annan heller på marknaden i Kabul. 



Parvana hade endast fått följa med för att stödja sin pappa när han gick till marknaden och tillbaka igen efter arbetet, 



för han hade svårt att gå. 



Hon satt långt bak på filten med huvudet och nästan hela ansiktet täckta av slöjan.



Egentligen borde hon inte ens vara utomhus.



Talibanerna hade beordrat alla flickor och kvinnor i Afghanistan att stanna hemma. 



De förbjöd till och med flickor att gå i skolan. 



Parvana hade varit tvungen att sluta i sjätte klass, och hennes syster Nooria fick inte längre gå i gymnasiet. 



Deras mamma hade fått sparken från sitt arbete som journalist på en radiostation i Kabul. 



Under mer än ett år hade de allihop varit instängda i ett enda rum, tillsammans med femåriga Maryam och Ali som var två.
