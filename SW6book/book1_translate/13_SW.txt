Hon längtade efter sina vänner, sin blåvita skoluniform och att få göra nya saker varje dag.

" Historia var hennes favoritämne, särskilt Afghanistans historia. 
Många hade kommit till Afghanistan för att ta makten. 
Perserna för fyra tusen år sedan. 
Alexander den store hade också försökt, följd av grekerna, araberna, turkarna, engelsmännen och slutligen Sovjetunionen. 
En av erövrarna, Tamerlane från Samarkand, högg huvudena av sina fiender och staplade dem i stora högar, som meloner i ett fruktstånd. 
Alla dessa människor hade kommit till Parvanas vackra land för att ta makten, men afghanerna hade sparkat ut dem allihop igen!

Men nu styrdes landet av talibanmilisen. 
De var afghaner och de hade mycket bestämda idéer om hur allt skulle vara. 
I början när de tog makten över huvudstaden Kabul och förbjöd flickorna att gå i skolan, 
blev Parvana inte särskilt ledsen för det. 
Hon skulle just ha matteprov som hon inte hade pluggat inför, och hon låg illa till efter att ännu en gång ha pratat högt i klassrummet. 
Läraren skulle skicka hem en lapp till hennes mamma, men talibanerna hann först.

”Vad gråter du för?” hade hon frågat Nooria som inte kunde sluta snyfta. ”
Jag tycker det är skönt med lov.”



