”Hennes fötter har naturligtvis vuxit.”



”Ge skorna till mig och torka tårarna”, sa fru Weera till Maryam.



Sandalerna var av plast i ett enda stycke.



”De här kommer snart att vara lagom för Ali, så jag klipper inte sönder dem. 



Idag lindar vi in dina fötter i tyg. 



Parvana köper riktiga sandaler till dig i morgon. 



Hon borde vara ute i solen varje dag”, sa hon till mamma. 



”Men det gör inget. Nu när jag är här ska vi snart ha fått fart på den här familjen!”



Hon lindade flera lager tyg runt Maryams fötter.



”Huden är ömtålig om hon inte har varit ute på så länge”, sa hon till Parvana. 



”Se var ni sätter fötterna.”




”Jag vet inte om det här är så bra”, började mamma, 



men Parvana och hennes syster skyndade sig ut innan hon hann stoppa dem.



Det tog mycket lång tid att hämta vatten. 



Maryam hade inte sett något annat än rummets fyra väggar på nästan ett och ett halvt år. 



Allt utanför dörren var nytt för henne. 



Hennes muskler var inte vana ens vid de vanligaste rörelserna. 



Parvana blev tvungen att hjälpa henne uppför och nerför trapporna lika försiktigt som hon hade hjälpt pappa.



”Det här är kranen”, sa hon till sin syster när de kom dit.



Parvana hade gått lite i förväg för att göra vägen fri från stenar.
