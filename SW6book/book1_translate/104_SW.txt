”Jag sparkade iväg dem”, skojade Parvana, men hon darrade fortfarande.



När Shauzia kom tillbaka från sin utflykt innanför dörröppningen, 



knöt de ihop filten till ett bylte efter att också ha lagt ner skallarna, 



och bar tillsammans bort det till benhandlaren och hans våg. 



Han måste fylla hinken på vågen tre gånger för att väga alla deras ben. 



Han lade ihop den sammanlagda vikten, sa en summa och räknade upp pengarna.



Parvana och Shauzia sa inget förrän de hade kommit ett bra stycke bort från benhandlarens ställe. 



De var rädda att han hade gjort ett misstag och givit dem för mycket.



”Det här är lika mycket som jag tjänade på tre dagar förra veckan”, sa Parvana.



”Jag sa ju att vi skulle tjäna pengar!” sa Shauzia och räckte hälften av pengarna till Parvana. 



”Ska vi sluta för idag eller fortsätta gräva?”



”Fortsätta gräva så klart.”



Mamma väntade hem henne till lunch, men hon skulle tänka ut något att skylla på.



Mitt på eftermiddagen skingrades molnen på himlen. 



En ström av klart solljus träffade kyrkogården.



Parvana puffade till Shauzia lite lätt 



och de tittade bort mot jordhögarna efter uppgrävda gravar 



och på de svettiga och smutsiga pojkarna bredvid benhögarna som glänste vita i det plötsliga solskenet.
