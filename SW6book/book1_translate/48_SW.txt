Hon hade fortfarande ont i fötterna, men hon lekte med Ali och Maryam. 



De två småbarnen, särskilt Ali, kunde inte förstå varför mamma inte brydde sig om dem. 



”Mamma sover”, sa Parvana om och om igen.



”När vaknar hon?” frågade Maryam.



Parvana svarade inte. 



Ali tultade gång på gång fram till dörren och pekade på den. 



”Jag tror att han frågar var pappa är”, sa Nooria.



”Kom hit, Ali, så letar vi rätt på din boll.”



Parvana kom ihåg det sönderrivna fotografiet och tog fram bitarna. 



Pappas ansikte var som ett pussel.



Hon lade ut bitarna framför sig på mattan. 



Maryam satte sig hos henne och hjälpte henne att lägga dem i rätt ordning.



En bit saknades. Hela pappas ansikte fanns där, förutom en bit av hakan. 



”Vi tejpar ihop det när vi får tag på lite tejp”, sa Parvana.



Maryam nickade. Hon samlade ihop de små bitarna i en prydlig hög och räckte dem till Parvana.



Parvana stoppade undan dem i ett hörn i skåpet.



Den tredje dagen gick mycket långsamt. 



Parvana funderade till och med på om hon skulle göra lite hushållsarbete bara för att få tiden att gå, men hon var rädd att störa mamma. 
