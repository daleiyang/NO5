”Jag kan hjälpa dig till tvättrummet”, erbjöd sig Nooria.



”Jag behöver inte någon hjälp”, sa Parvana.



Men när hon reste sig upp gjorde det mycket ont i fötterna. 



Nu var det lättare att tacka ja till Noorias erbjudande och stödja sig på henne bort till tvättrummet.



”Alla stödjer sig på varandra i vår familj”, sa Parvana.



”Stämmer verkligen det?” frågade Nooria. ”Och vem stödjer jag mig på?”



Det var en så typisk Nooria-kommentar att Parvana genast kände sig lite bättre. 



Att Nooria var snarstucken betydde att allt höll på att återgå till det normala.



Hon mådde bättre efter att hon tvättat ansiktet och kammat håret. 



När hon var klar stod det varmt te och kallt ris och väntade på henne.



”Mamma, vill du ha lite frukost?” Nooria ruskade försiktigt sin mamma. 



Hon stönade lite och drog sig undan från Nooria.



Förutom några turer till tvättrummet och några koppar te, 



som Nooria hade hällt upp i en termos och ställt bredvid toshaken, blev mamma liggande hela dagen. 



Hon höll ansiktet vänt mot väggen och talade inte med någon av dem.



Nästa dag hade Parvana tröttnat på att sova.

