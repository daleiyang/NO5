Jag har ingen aning om vad jag ska titta efter för slags människor. 



Vi har bara pratat på telefon en gång. Tåget kör vidare. 



Det blir så stilla på perrongen att jag nästan, nästan, blir rädd. 



En kråka sitter högst upp på lyktstolpen och stirrar på mig som om den undrade vad jag gör där.



”De kanske väntar på andra sidan”, säger Cecilia.



Jag ser att hon tänker att jag tänker att det är skönt att hon är med, trots allt. 



Men jag är mest glad för att de är sena. Kanske är de inte lika perfekta som jag trodde.



Vi går igenom det lilla stationshuset och ut på andra sidan. 



Det som verkar vara en mycket liten stad blir synligt. 



Husen är mestadels gula och har tre våningar.



Jag kollar in en mamma med barnvagn en bit bort, 



en lite hopsjunken man med en grön plastpåse och en äldre dam med handväska. 



Medan vi väntar börjar jag sjunga på ”I want you back” med The Jackson 5.



Det gör jag alltid när jag måste vänta. Cecilia har fullt upp med att oroa sig. 



Hon tar fram mobilen. 



Innan hon har hunnit trycka in numret svänger en isblå bil in på parkeringen. 



Bilen tvärnitar framför oss. Ut flyger två personer.



”Forlåt ..."



Mamman ser intensivt på mig. 



Hon är lång och ljus och har fladdriga, vita kläder. 



Pappan, som har håret i en minimal hästsvans, mumlar något som påminner om ”ursäkta”.
