EFTER SKOLAN FRÅGAR EVIN om jag ska hänga med hem till henne, men jag anar att det inte skulle uppskattas av familjen Persson.



Så jag springer ikapp Alvar istället. 



Jag ställer några frågor om klassen, men det märks att han inte vill prata. 



I min kropp känner jag vad han känner: 



att det är typiskt att jag på en enda dag får vänner när han inte har fått en enda på fem år. 



Jag håller med om att det är orättvist.



Samtidigt, hur ska någon vilja vara vän med en som bara tittar ner?



Att komma hem till någon annans hus är inte helt enkelt. 



Jag vet ju inte hur man ska bete sig, om man bara kan kasta sig i soffan. 



Nästan direkt får jag den där känslan igen, att någonting inte stämmer. 



Jag säger till mig själv att det kanske är mig det är fel på,



som har bott med en sjuk, handikappad människa hela livet och aldrig med någon som är normal.
