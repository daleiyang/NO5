Väskan är ju inte direkt smutsig, inte jag heller, 



men han borstar så noga att man kan undra vad han tänker om mig. 



Kanske har han renlighetsmani, för att han fick skäll när han var liten för att han geggade, 



i så fall är det synd om honom på riktigt. 



Men det är större chans att det är mitt hår han stör sig på. 



Jag kommer på fötter. Tåget rullar in. Folk ger varandra sista kramen. 



Jag blir lite sorgsen för jag förstår att de kommer att sakna varandra. 



Jag har sett hur människor längtar i tv-serierna. 



Jag vet att det kan göra så ont att det kommer tårar. 



Jag vet att man kan ligga vaken på natten. 



Kanske kommer jag också att känna så, i Bokarp. Men jag tror inte det.



En ung kille lyfter upp min resväska hur lätt som helst när jag ska gå på. 



Innan jag hunnit tacka honom har han försvunnit. 



Tåget får fart och jag försöker hitta min plats. 



Väskan är klumpig att dra i de smala gångarna och fler än en tittar irriterat. 



Till slut frågar jag konduktören var jag ska sitta och det visar sig att jag är i fel vagn. 



Efter en evighet hittar jag rätt.



Den första jag ser när jag kommer in i vagnen är Cecilia. 



Hon står med mobilen mot örat och pratar med skrikig röst. 



Hon upptäcker mig och spärrar upp ögonen. ”Billie! Där är du ju!”



Jag skjuter in väskan där den ska stå. 



Cecilia rusar fram och kramar mig hårt. 



Hennes hjärta bultar mot mitt öra.
