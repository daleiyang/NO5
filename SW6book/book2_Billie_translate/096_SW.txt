På kvällen skypar jag med mamma. Det syns att
hon inte är i form. Hon pratar släpigt och ser ut att
ha legat i sängen hela dagen. Jag frågar inte om assis-
tenterna har varit där och om hon har fått ett spel och
kört ut dem, men tänker att det nog är så. I brist på
annat berättar jag om svampsmörgåsen som vi åt till
kvällsmat. Den var helt fantastisk.

”Fatta att man kan äta sånt som man hittar i sko-
gen! Visst är det coolt?”

”Nu måste jag vila”, säger mamma.

Jag lutar mig fram för att pussa skärmen. Innan jag
hunnit fram har hon stängt av.

Hela huset är nersläckt. Jag smyger ner för trappan
i nattlinnet, stoppar fötterna i Alvars stövlar och går
ut i trädgården. Jag passerar lillstugan och kliver in
mellan träden i skogen. Grenarna river mina bara
ben. Inne i mörkret sjunger jag tills jag nästan inte
har någon röst kvar.
