Jag går till högmässan på söndagen och lyssnar på vad hon har att säga. 



Hon pratar om att söka tröst hos Jesus igen. 



Jag förstår nu att allt hon säger har med Casper att göra. 



Hör alla andra samma sak? Ja, alla måste ju veta att prästen förlorade sitt barn. 



Säkert pratade de om det hela tiden efteråt. Men efter ett tag slutade man prata. 



Till slut var det nästan som om det aldrig hade hänt. 



Min blick glider omkring i kyrkan, över pensionärerna i bänkraderna och guldänglarna i taket. 



Längst fram hänger Jesus. Precis som väntat har han inte så mycket att komma med.



Jag försöker vara ett ännu enklare barn än förut. 



Jag utbrister att det inte kan finnas en bättre plats på jorden än Bokarp. 



Petra tittar undrande på mig. 



Mange rynkar bekymrat pannan när jag erbjuder mig att diska kastrullerna efter maten. 



De hade nog trott att detta med mig skulle bli en utmaning. 



Kanske är de till och med besvikna.



Mange styrketränar mycket. Han är nästan mer i hallen än hemma. 



Han försöker få familjen att sporta med honom, men varken Alvar eller Tea är intresserade. 



Och Petra går bara på yoga. För att göra honom glad föreslår jag att vi ska sticka ut och springa. 



Han blir överlycklig. Jag har bara sprungit på orienteringen i skolan förut.
