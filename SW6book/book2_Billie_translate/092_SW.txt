par gummistövlar sedan jag var kanske fyra.

I skogen flyger det omkring små djur och jag får
spindelväv i ansiktet. Mange har laddat ner en
svampapp på min mobil. Han visslar högt och ropar
att svamparna ska komma till honom. Petra tittar
koncentrerat ner i marken. Alvar stannar till vid en
och annan svamp men bestämmer sig alltid för att gå
vidare. Tea sätter sig på en sten och glor tills någon
ropar på henne.

Jag glömmer bort appen och springer till Mange
och visar svamparna jag hittat. Det märks att han blir
glad över att få berätta allt han kan för mig. Varken
Alvar eller Tea verkar ju ett dugg intresserade. Jag och
Mange håller på att skratta ihjäl oss åt en stubbe som
liknar en elefant. Petra kommer närmare och vill
vara med, men det blir inte lika kul när Mange och
Petra är tillsammans som när de är var och en för sig.
Mange slutar skratta direkt och vill inte berätta det
roliga.

Petra får för sig att vi ska sjunga en sång för att
orka gå ända till vattenfallet. Sången heter ”When
the saints go marching in” och handlar om Gud. Hon
klämmer i allt hon kan och marscherar på skoj fram i
skogen. Alvar och Tea rör på läpparna, men man hör
inget ljud. Mange dyker ner i sin mobil. Jag försöker
sjunga med, men det går så där. Ändå säger Petra att
hon tycker att jag ska gå med i gospelkören.
