hela livet och aldrig med någon som är normal.

Det visar sig att Petra har gått tidigare från jobbet
för min skull. Hon har till och med bakat scones som
ligger varma under en handduk i brödkorgen. Jag är
törstig och tar ett glas från diskstället. Petra visar mig
några krokar på väggen, där det hänger tre plastmug-
gar i olika färger.

”Jag har hängt upp en kåsa till dig”, säger hon.

Jag tittar frågande på henne.

”Den röda är Alvars och den blåa Teas. Den gröna
tänkte jag skulle vara din.”

Jag förstår fortfarande inte.

”Det blir så himla mycket disk om man tar ett nytt
glas varje gång man ska dricka”, förklarar hon. ”Då är
det bättre att ha sin egen mugg.”

Det hela är så underligt att det inte finns något att
säga. Jag tar den gröna kåsan och fyller den med vatten.

Vi slår oss ner vid bordet. Petra sätter sig längst ut
på stolen. Hon äter inte av sconesen, tittar bara på
mig, och fingrar på sitt halsband. Det är kallt och
knäpptyst. Hela tiden är det så tyst här. Det enda man
hör är väggklockan som tickar och lite fågelkvitter.
Hemma har vi en trafikerad väg utanför fönstret. Vi
hör bilar dygnet runt, som tutar och tvärbromsar. Vi
hör ambulanser och brandbilar, gäng som skriker på
väg till eller från en fotbollsmatch eller sådana som
bara är fulla och gapiga. Men här, tyst.
