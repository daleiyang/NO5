Hela skolan verkar ha samlats i hallen. 



Minst hälften från klassen är i alla fall där. Alvar också. 



Hans träningskläder är för små, det gör mig lite ledsen.



Mange lyser upp när han får syn på mig. ”Å vad roligt, Billie! Vad glad jag blir!”



Folk samlas kring borden. Jag får låna Evins reservrack. 



Mange berättar att vi ska köra forehandloopar.



Jag vet inte vad forehand är, men det berättar han gärna. 



Forehand är det jag alltid kört på rundpingisen, visar det sig. 



Backhand är jag sämre på, men jag får några tips. 



Mange visar hur man gör när man skruvar, men där går verkligen gränsen.



Evin försvinner iväg för att spela med en äldre tjej.



Det går så snabbt när de kör att jag knappt hinner se bollen. 



Min blick vandrar vidare till Alvar som står och liksom föser sin boll över nät. 



Kroppen är så stel att jag får lust att gå dit och skaka om honom. 



Mange stannar till vid Alvars bord för att titta på spelet.



Leendet försvinner från hans läppar. Han avbryter för att visa hur han ska göra. 



Alvar lyssnar och försöker. Men det blir likadant igen.



Jag har aldrig skänkt pingis en tanke i hela mitt liv,



men nu önskar jag inget hellre än att bli bra på det.



Jag vill kunna slå likadana slag som Evin och vara en av alla som ska spela den stora tävlingen om några helger.



På vägen hem frågar jag Alvar och Mange vad de gillar för musik. Mange gillar bara hårdrock. 



När han pratar om sina älsklingsband går det inte att få stopp på honom. 



Vad Alvar gillar för musik får jag aldrig veta.
