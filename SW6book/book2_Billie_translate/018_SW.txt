Steg hörs från övervåningen, i nästa sekund syns fötter i trappan. 



Nerskuttande kommer en flicka i rosa tajts och hög tofs. 



Bakom henne kommer en pojke med luggen hängande i ögonen. 



Hela hans kropp skriker att han vill bort. Inte undra på. 



Det jag upplevt hittills i huset är inte ett dugg mysigt. 



Dessutom är det kallt. Jag har inte precis lust att ta av mig skorna.



Mange presenterar oss och låter på rösten som om allting är roligare än det är. 



Tea lägger något i min hand.



Välkommen.”



Jag tittar ner på den rosa cylindern. Det står ”Shiny lips” på den. 



En välkomstpresent? Det är ju snällt i så fall. 



Jag tackar ordentligt fast jag aldrig använt läppglans. 



Tea tindrar mot mig som en docka. 



Petra är lika overklig hon, med sina överdrivet stora ögon och sin genomskinliga hy. 



Hennes tunna blus hänger som på en galge. 



Hennes hår ligger i en perfekt form i det silvriga spännet i nacken.



De vill visa rummen på bottenvåningen först. 



Det är köket och vardagsrummet och ett rum till där mamman och pappan sover. 



Det iskalla golvet skickar kyla upp i mina ben. 



Petra tänder ljus fast det ännu inte har blivit mörkt. 



Det fortsätter att vara vitt. Ingenstans ligger det några saker. 



Jag undrar var de har lagt allt, 



om det kanske finns ett rum där de har tryckt in grejorna eller om de har burit ut dem till garaget.
