JAG ÄR SOM ALLA andra i skolan. Jag skrattar när folk skämtar. 



Jag säger lagoma saker, klär mig på ett lagomt sätt, äter lagom mycket i matsalen. 



Jag säger att jag älskar potatisbullar jag med. 



Jag pratar inte om coola grejor i Stockholm, inte om alla mina serier.



Vad jag aktar mig speciellt för: springa iväg utan att berätta varför. 



Det är knappt att man får gå och kissa utan att de andra tjejerna frågar vart man ska. 



När man kommer ut från toa står någon utanför och väntar. 



Tänk om de visste att jag brukar sjunga så högt för mig själv ibland att folk runt omkring tror att jag har blivit knäpp.



Alla verkar så glada över att jag har börjat i klassen. 



De säger hela tiden att jag är söt och rolig. 



Jag blir varm i bröstet när de pratar så. 



Och när de slåss om att få sitta bredvid mig i klassrummet.
