Jag ser från den ena till den andra. Filippa håller
sig tätt, tätt intill Evin. Hon vill vara Evins bästis, så
mycket har jag förstått. Frågan är om Evin vill sam-
ma sak med Filippa. Evin tittar ju hela tiden på mig,
Mickis och de andra också. De vill veta vad jag tycker
om saker. De skrattar åt allt jag säger. På andra sidan
skolgården sitter Nadine med Ayo. Nadine med det
långa bruna håret, Nadine med de oroliga rådjurs-
ögonen. Jag har redan hunnit tänka saker om Nadine,
saker som inte har med att hon ljuger att göra. Jag har
tänkt att hon verkar vara innanför glas, precis som
Petra.

”Är hon också ny?” frågar jag.

”Typ. De flyttade hit för kanske ett halvår sen.”

”Har ni aldrig varit hemma hos henne?”

Mickis skakar snabbt på huvudet. ”Vi vet inte ens
var hon bor. Ingen får komma dit. Inte ens Ayo.”

”Har ni frågat?”

Det har de. I början försökte de få med henne på
tjejmiddag, men hon kom aldrig. Fast det har gått fle-
ra månader sedan de flyttade hit har hon aldrig sagt
var hon bor till någon. Jag undrar hur man lyckas vara
hemlig så länge som Nadine på ett så här litet ställe.

”Min mamma säger att hennes mamma inte kom
på föräldramötet”, säger Evin.

”Hon är sjuk typ hälften av tiden”, säger Mickis och
petar med skospetsen i gruset.
