JAG HAR PACKAT UPP mina saker, men det ser ändå
inte ut som mitt rum. Det är alldeles för vitt och all-
deles för stort. Jag drar av överkastet och stökar runt i
sängen. Jag ställer toalettsakerna huller om buller på
hyllan. Jag tar ner den ena röda gardinlängden och
binder den runt taklampan, och jag lägger den andra
på det stora vita skrivbordet, som en duk. Jag tänder
lampan som kastar ett rött sken över väggarna. Det
blir mysigare. Men kylan går det inte att göra något åt.

Säkert kommer jag att vänja mig. Säkert går det att
vänja sig vid allt. Det är bara det att familjen Persson i
Bokarp lever så olikt mig. I vanliga fall pratar jag med
en enda person när jag kommer hem från skolan. Nu
ska jag bo med fyra andra, äta middagar och titta på
tv med dem. Säkert är det så de flesta har det, men det
hjälper ju inte mig.
