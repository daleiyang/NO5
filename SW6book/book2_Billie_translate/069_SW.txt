Jag kan inte låta bli att tänka att de måste ha haft det väldigt tråkigt innan jag kom. 



Evin har bestämt sig för att jag är ”cool”. 



Och om Evin tycker att jag är cool tycker alla andra det också. 



Så fort jag kommer till skolan vinkar de in mig i gruppen där man pratar lågt med varandra så att ingen runt omkring hör. 



De viskar om vad folk har sagt eller gjort, eller vad vissa har skrivit i mobilen.



Det är så många som vill att jag ska följa med hem efter skolan att vi får göra ett schema. 



Evin är först. Vi går iväg arm i arm när dagen är slut. 



Jag låtsas som om jag inte märker att Filippa blänger. 



Evin ser så glad ut när hon tittar på mig att jag får lust att sjunga. 



Det blir en Michael Jackson-låt som hon kan refrängen på, ”Man in the mirror”. 



Jag berättar att den handlar om att om man ska få förändring i världen så måste man börja med sig själv. 



Evin nickar ivrigt, som om hon höll med om vartenda ord. 



Vi sjunger ”Man in the mirror” hela vägen hem till Evin. 



Och medan vi sjunger förstår jag att jag börjar gilla Bokarp.



Evin bor i en lägenhet på Solkullen. 



Hon beter sig som om det var den mest naturliga sak i världen att bo där. 



Jag visste nog att det inte skulle vara så farligt som Petra sagt. 



Lekplatsen på gården liknar vilken lekplats som helst, människorna är alla slags människor. 



Jag känner mig hemma fast det bara är andra gången jag är här.
