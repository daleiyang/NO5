Cecilia säger att hon har något att berätta för mig. 



Jag flyttar mig en bit bort från dramatiken.



Din mamma har fått ett nytt skov”, säger Cecilia.



Hon mår inte så bra.”



Men jag skulle ju få komma hem snart?”



Jo ...” Det hörs hur mycket Cecilia plågas av att behöva berätta.



Men hon gör ju inte alltid som läkarna säger och nu har det tyvärr gått åt helt fel håll.”



Det är tyst i några sekunder. 



Jag vill slänga telefonen i marken, men står bara där som paralyserad.



Det betyder att du måste stanna i Bokarp tills vidare. Jag är ledsen, Billie.”



När får jag åka hem då? Om en månad? Två?”



Det blir tyst i andra änden.



Jag kan inte svara på det”, säger Cecilia till slut.



Det är så med din mammas sjukdom, att man aldrig vet med den.”



Jag ser att Douglas skriker något där borta. 



Jag ser att Mange försöker hålla fast Alvar. Men jag bryr mig inte. 



Det enda som betyder något är att mamma är allvarligt sjuk och att hon inte sköter sig, fast hon lovade. 



Det som hänt kan betyda att hon inte får tillbaka mig. Gråten väller upp som lava ur en vulkan.



Det är ingen idé att försöka hejda den.



Petra kommer fram. ”Lilla gumman ...”



Jag ramlar in i hennes famn, hulkar mot hennes tunna, vita skjorta, väter den med tårar och snor. 
