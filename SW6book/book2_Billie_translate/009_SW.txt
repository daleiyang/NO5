”Lilla gumman, vilken tur ... Jag trodde nog att du var på, 



men så kan du ju inte göra, du måste svara i mobilen i alla fall, 



tänk om jag stannat kvar på perrongen, 



då hade du ju varit tvungen att åka själv hela vägen, det hade ju inte varit så bra ... .”



Med en suck sjunker jag ner på sätet. ”Det är bara onödigt att du är med.” 



”Men så kan du väl inte säga?”



”Jag är inget barn precis.”



”När man är tolv är man ett barn.”



Hennes blick sitter fastklistrad på mitt ansikte. 



Jag är inte sur på henne, tycker bara att allting är så dumt.



Det är enklare att resa ensam. 



När Cecilia är med måste jag ta hand om henne också, för att hon ska slippa känna sig meningslös.



”Du ska se att det blir bra”, säger hon och sätter sig till rätta. ”Det kommer att bli jättebra.”



”Det kan du inte veta.”



”Nej, det kan jag inte, men familjen tror jag att du kommer tycka om i alla fall. 



Petra, du vet, mamman, är helt fantastisk. 



Jag har pratat med henne flera gånger och hon verkar ha en sån förståelse för människor.”



Hon nickar, liksom för sig själv. ”Så det kommer att bli bra.”



Det låter som om Cecilia försöker intala sig saker.



Hon skulle aldrig fatta att jag tycker att det ska bli spännande och att jag inte är så rädd av mig. 
