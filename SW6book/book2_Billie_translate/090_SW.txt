yoghurten. Petra är på väg att säga något igen, men så
kastar hon en blick på mig. De vill inte bråka när jag
hör. De kanske tror att jag blir orolig då.

”Idag ska vi i alla fall lära Billie om svampar!” Mange
hetsäter en banan.

”Kan ni alla som finns?” frågar jag.

”Kantarell”, säger Tea surt. ”Den kan jag.”

”Visst kan du fler än kantarell, gumman?”

”Nej, jag har glömt alla utom kantarell.”

Jag får låna en cykel i garaget, den är alldeles för liten.
Mange ber om ursäkt tusen gånger och säger att han
ska skaffa en ny cykel till mig. Jag säger att det nog
inte är någon idé eftersom jag ska åka hem snart, och
att det bara är bra att den är liten för att jag är så ovan
vid att cykla.

Familjen cyklar på rad genom stan. Längst fram
trampar Mange. Att pappan ska leda de andra känns
ju inte jättefräscht, men det är säkert viktigt för
honom. Han ser i alla fall extremt nöjd ut där han
cyklar, i neonblå hjälm, framåtlutad i tävlingsposi-
tion. Säkert anstränger han sig hårt för att trampa på
i familjevänlig takt men bara längtar efter att spurta
iväg.

Efter Mange cyklar Tea i sina rosa tajts. Efter Tea
kommer jag, sedan Alvar och sist av alla Petra. Jag
förstår att det är en rolig syn, med hurtiga Mange
