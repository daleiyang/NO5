JAG GÅR I SKOLAN som vanligt fast Casper är död. 



Men jag kan inte lyssna så bra på lektionerna. 



Kanske märks det, för Roya ber mig stanna kvar efter skolan igen.



Alvar får vänta utanför så att vi kan ha sällskap hem.



Solen skiner in genom rutorna, som är ännu dammigare än förra gången. 



Roya har en rolig, mönstrad tröja på sig och långa örhängen av fjädrar. 



Hon frågar vad jag går omkring och funderar på. 



Bara för att hon är så fin önskar jag att jag kunde gråta. 



Men att gråta har aldrig legat för mig. 



Inte ens när soc berättade att jag måste flytta från mamma grät jag. 



Dessutom är det riskabelt att dra upp sorgen efter Casper. 



Då kanske Roya tar kontakt med Alvar och föreslår att han ska gå till skolpsykologen. 



Det skulle kännas som om jag förrått honom. 



Så jag säger till Roya att jag inte funderar på något särskilt.
