Havets resurser
Havet är ofantligt stort och här finns många viktiga resurser, bland annat fisk och skaldjur.
Men här finns även mycket olja och naturgas.
Stora delar av havsbotten är fortfarande okänd för oss människor.
Därför finns det troligen fler resurser som väntar på att bli upptäckta.
Det är många som vill använda havets resurser.
För att det inte ska leda till konflikter mellan olika länder är det viktigt att komma överens om hur resurserna ska fördelas.
Därför finns det gränser även till havs och regler som säger hur havet får användas.
Reglerna kallas havsrätt och har beslutats av FN.
Gränser till havs
Varje land med kust bestämmer över sitt kustområde närmast land.
Detta område kallas territorialhav och sträcker sig 12 sjömil (ca 2 mil) ut från land.
Här får inte andra länders militära fartyg vistas utan tillstånd.
Men eftersom det finns resurser utanför denna zon, har länderna även en ekonomisk zon som sträcker sig 200 sjömil (ca 37 mil) ut i havet.
Här har landet ensamrätt till fisk, olja och andra tillgångar.
Landet får även bestämma hur miljön ska skyddas här.
Resten av havet är fritt och kallas för internationellt vatten.
Över det fria havet bestämmer ingen enskild stat.