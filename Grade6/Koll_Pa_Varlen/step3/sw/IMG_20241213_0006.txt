Kartografi
När du har läst det här kapitlet ska du veta …
... hur gradnätet är uppbyggt.
... vad tidszoner är.
... vad olika Kartprojektioner innebär.
Det geografiska gradnätet
För att kunna beskriva var på jorden en plats ligger finns det linjer på jordgloben som går på längden och tvären.
Tillsammans bildar linjerna ett rutnät.
Linjerna som går från Nordpolen till Sydpolen kallas längdgrader och är alla lika långa.
Jordgloben täcks av 360 längdgrader.
Den linje som går strax utanför London, genom staden Greenwich, är den längdgrad som är satt till 0°.
Sedan räknar man 180° åt öster och 180° åt väster.
Längdgraderna talar om hur långt öster eller väster om längdgraden 0° en plats ligger.
Längdgraderna kallas även för meridianer.
De linjer som går på tvären kallas breddgrader.
Den längsta av linjerna är ekvatorn.
Den går tvärs över globen där den är som tjockast.
Ekvatorn delar globen i två halvor, norra och södra halvklotet.
Jordgloben täcks av 180 breddgrader.
Ekvatorn är den breddgrad som är satt till 0°.
Sedan räknar man 90° åt norr och 90° åt söder.
Breddgraderna talar om hur långt norr eller söder om ekvatorn en plats ligger.
Breddgraderna kallas även för parallellcirklar.
När man beskriver var en plats ligger anger man längdgraden och breddgraden.
Staden Krakow i Polen ligger på 20° östlig längd och 50° nordlig bredd.