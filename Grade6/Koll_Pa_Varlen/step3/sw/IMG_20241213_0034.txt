Att leva i öknen
Det torra klimatet och bristen på vatten gör det svårt för djur, växter och människor att leva i öknen.
Trots det bor cirka 600 miljoner människor i ökenområden.
En del av dem är nomader som lever av boskapsskötsel.
De är inte bofasta utan flyttar runt med sina djur till platser där det finns tillräckligt med mat och vatten.
Även om ökenlandskapet ser dött ut finns det djur och växter som klarar det hårda klimatet.
De har specialiserat sig på olika sätt för att kunna överleva.
En del växter har stora rotsystem för att kunna samla upp vatten från så stora områden som möjligt.
Det finns också växter vars frön klarar flera år av torka.
När de sällsynta regnen kommer gror de snabbt.
Trots värmen i öknen är det viktigt att ha mycket kläder på sig.
Kläderna skyddar huden mot solens brännande strålar och stänger ute hettan.
Ofta är kläderna vita, eftersom vit färg reflekterar solstrålarna.
Spindlar, ödlor, skorpioner och ormar är några exempel på djur som lever i öknen.
På dagen, när det är som varmast, befinner de sig vanligtvis under markytan.
När det skymmer och blir svalare kommer de upp ur sina håligheter.
Att vila på dagen och vara aktiv på natten är ett sätt att anpassa sig till ökenklimatet.
Kamelen är ett av få större djur som klarar av att överleva i öknen.
Den tjocka pälsen skyddar både mot kylan om nätterna och mot värmen på dagarna.
Kamelen kan dricka upp till 200 liter vatten på en enda gång.
Sedan klarar den sig utan vätska i två veckor.
Många ökendjur behöver bara små mängder vatten för att överleva.
Ökenspringråttan behöver inte dricka vatten, utan klarar sig på vätskan den får i sig genom födan.
Den äter frön, insekter och kaktusar.