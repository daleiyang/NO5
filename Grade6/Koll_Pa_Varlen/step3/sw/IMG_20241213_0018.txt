Nedbrytande krafter
De uppbyggande krafterna motverkas av krafter som bryter ner jordytan.
Ett annat ord för nedbrytande krafter är erosion.
Vittring
Om vatten fryser till is i sprickor i berggrunden kan berget sprängas sönder.
Det är vanligt i fjällområden där det är kallt.
Berg kan även splittras sönder då växtrötter tränger ner i sprickor och vidgar dem.
Det här kallas för att berget vittrar sönder.
En annan form av vittring kan uppstå där berggrunden innehåller kalksten.
Kalkstenen kan lösas upp om den utsätts för vatten som innehåller syror.
Då bildas sprickor och hålrum i berget.
Den här typen av vittring har skapat fantastiska grottor med vackra droppstensbildningar.
Vind, vatten och is
Vind, vatten och glaciärer är andra krafter som nöter ner och förändrar jordytan.
Vinden kan förflytta sand och jord från en plats till en annan.
Sanden som följer med vinden kan också nöta på berg så att det formen förändras, men det går förstås väldigt långsamt.
Kusterna förändras av vågornas ständiga rörelser.
På vissa ställen har vågorna format klippor och grottor.
På andra ställen förflyttar vågorna sand och bygger upp långa sandstränder.
Vatten som strömmar förändrar också landskapet.
Det nöter bort delar av marken så att det bildas djupa fåror.
Vattnet för med sig det bortnötta materialet till flodens mynning där ett delta bildas.
(Läs mer om deltan på sidan 88.)
Glaciärer kan skapa hela dalgångar.
De stora och tunga ismassorna formar landskapet genom att nöta och slipa ner berget.