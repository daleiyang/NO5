Många saknar rent vatten.
Mer än 2,6 miljarder människor saknar rent dricksvatten och tillgång till toaletter.
I fattiga länder släpps i stort sett allt avloppsvatten ut orenat i vattendragen.
Det smutsiga vattnet bidrar inte bara till dålig miljö, utan även till dålig hälsa för de som är tvungna att använda vattnet.
En av de vanligaste orsakerna till sjukdomar i många fattiga länder är bristen på toaletter.
De flesta människor är hänvisade till diken och buskar för att uträtta sina behov.
I avföringen finns ofta maskar, parasiter och andra bakterier som lätt sprids vidare.
Många floder förorenas på sin väg mot havet.
Ett exempel är floden Jamuna, som har sin källa i bergskedjan Himalaya.
När floden når New Delhi, Indiens huvudstad, är den fylld med rent vatten.
Men när den passerat staden med sina 17 miljoner invånare, har vattnet förorenats kraftigt.
Det beror på att avloppen rinner rakt ut i floden.
Alla de miljoner människor som bor nedströms måste ändå använda det smutsiga vattnet till både hygien och matlagning.
I länder där många människor inte kan läsa används bilder för information.
Skylten visar att man inte ska uträtta sina behov i naturen eftersom vattnet blir förorenat.
Dessutom är risken för ormbett stor.
Vägar till Förändring.
Att bygga toaletter är en viktig väg till renare vatten.
Men på längre sikt har utbildning och kunskap stor betydelse för att människor inte ska bli sjuka.
I fattiga länder ansvarar kvinnorna för familjens matlagning.
Det kan ta många timmar att hämta det vatten som familjen behöver varje dag.
Ofta är det flickorna i familjen som har hand om vattenhämtningen.
Det innebär att deras skolgång blir lidande.
Eftersom det är kvinnorna som sköter matlagningen är det viktigt att flickorna får lära sig hur viktigt det är med hygien.
FN arbetar för att halvera antalet människor som saknar rent dricksvatten och toaletter fram till år 2015.