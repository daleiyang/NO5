Jordens klimat och natur
När du har läst det här kapitlet ska du veta …
… vad som utmärker de olika klimatzonerna.
… hur klimatet påverkar naturen.
… hur vinden påverkar klimatet.
… vad som är typiskt för olika naturområden på jorden.
Jordens klimat skiljer sig mycket åt mellan olika platser.
I vissa områden regnar det varje dag, i andra är det så torrt att det kan gå flera år mellan regnen.
På en del platser kan det vara extremt kallt och snöigt.
På andra är klimatet så varmt att det aldrig snöar.
Klimatzoner
Jorden brukar delas in i fyra klimatzoner:
den tropiska zonen, den subtropiska zonen, den tempererade zonen och den polara zonen.
Den tropiska zonen finns runt ekvatorn.
Här är klimatet varmt och fuktigt.
Det regnar varje dag och temperaturen håller sig oftast över 20°C.
I den tropiska zonen är det ungefär samma klimat året om.
De stora regnskogarna finns i denna klimatzon.