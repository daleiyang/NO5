Nordamerika är ungefär dubbelt så stort som Europa.
Till Nordamerika räknas de tre stora länderna Kanada, USA och Mexiko.
Hit hör också Grönland och alla länder i Centralamerika och Västindien.
Nordamerikas ursprungliga befolkning är indianerna.
Från slutet av 1400-talet kom många européer till Nordamerika.
Då trängdes indianerna undan och många dog av sjukdomar som européerna förde med sig.
Flera krig utkämpades mellan indianerna och ”de vita” och ofta var indianerna chanslösa.
I dag lever cirka 1 miljon indianer i så kallade reservat, som inrättades under 1800-talet.
De flesta av Nordamerikas invånare är ättlingar till afrikanska slavar eller européer.
Människor från många olika länder har påverkat den nordamerikanska kulturen och de största språken är därför engelska och spanska.
Nordamerika sträcker sig långt i nord-sydlig riktning.
Därför finns många olika klimattyper på kontinenten, allt från polarklimat på Grönland och i norra Kanada till tropiskt klimat i delar av Centralamerika.
Det finns inte några bergskedjor eller andra naturliga hinder som går i öst-västlig riktning över den nordamerikanska kontinenten.
Det gör att luftmassor snabbt kan röra sig från norr till söder.
Snö och kalla vindar kan nå långt söderut och varma luftmassor kan strömma långt norrut.
Nordamerika är rikt på naturresurser.
Här finns stora tillgångar av nästan alla metaller liksom av olja och vattenkraft.
På båda sidorna om gränsen mellan Kanada och USA ligger jordens största sötvattensområde, Stora sjöarna.
Storlek:
24,4 miljoner km²
Folkmängd:
546 miljoner
Största land till ytan:
Kanada, 9,97 miljoner km² (22 gånger större än Sverige)
Största land till folkmängd:
USA, 317,7 miljoner invånare
Största stad:
Mexico City, 8,6 miljoner invånare (Mexico City 22,1 miljoner i storstadsområdet)
Längsta flod:
Mississippi, 6 020 km
Största sjö:
Övre sjön, 82 700 km²
Högsta berg:
Mount McKinley, 6 194 m ö.h.