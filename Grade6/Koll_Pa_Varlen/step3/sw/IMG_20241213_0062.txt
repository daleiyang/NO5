Boskapsskötsel
Jordbruksmarken används på olika sätt i världen.
På vissa platser passar boskapsskötsel bäst och på andra platser är odling av växter det bästa alternativet.
Det är klimatet och jordmånen som avgör vad marken används till.
Av boskapen får vi kött, mjölk, hudar och ull.
En del djur används också som dragdjur för att bruka åkrarna eller som lastdjur för att transportera varor.
På många håll i världen har man djur bara för den egna familjens försörjning, det kan vara några kor, grisar eller får.
Men boskapsskötsel kan också bedrivas i stor skala.
För att producera mjölk för försäljning i butiker, kan vissa gårdar ha hundratals mjölkkor.
Rancher
Boskapsrancher ligger ofta i områden där det är för torrt för att odla spannmål eller andra grödor.
På rancherna strövar djuren fritt över stora områden och söker själva sitt foder.
Denna form av boskapsskötsel kräver inte så mycket arbetskraft.
De som vaktar djuren kallas i USA för cowboys.
I Sydamerika kallas de för gauchos.
En stor del av köttet från rancherna exporteras till länder över hela världen.
Det behövs stora markområden med bra bete för att kunna hålla så stora hjordar med nötboskap.
Pampas är ett stort slättområde i Argentina.
Det sträcker sig från Anderna i väster till Atlanten i öster och är större än hela Sverige till ytan.
Stora delar av Pampas används som betesmark för nötboskap.
Har du koll på …
… att det finns tio gånger så många får som människor i Nya Zeeland.
… att en dromedar har en puckel medan kamelen har två.
… att en kamel kan dricka salt havsvatten utan att ta skada.
… att en kamel kan bära 130 kg och vandra ca 50 km på en dag.
… att en kamel kan bära 400 kg om det gäller kortare avstånd.