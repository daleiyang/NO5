Maldiverna.
Maldiverna är en ögrupp i norra delen av Indiska oceanen.
Landet består av mer än 2 000 öar och atoller.
En atoll är ett ringformat korallrev som höjer sig över havsytan.
Innanför revet finns en lagun.
De klarblåa lagunerna tillsammans med vida sandstränder och palmer har gjort Maldiverna till ett paradis för turister.
Maldiverna är ett av de mest låglänta länderna i världen.
Öarna når bara ett par meter över havsytan.
Vissa forskare tror att havsytans nivå kommer att stiga i framtiden på grund av klimatförändringarna.
Då riskerar stora delar av Maldiverna att försvinna helt.
Öarnas utsatthet märktes tydligt när en tsunamidrabbade länderna runt Indiska oceanen år 2004.
Jättevågen gjorde att stora delar av Maldiverna hamnade under vatten.
När vattnet drog sig tillbaka hade öarnas utseende förändrats så mycket att kartor över landet inte längre stämde.
Spännande byggprojekt i Dubai.
Dubai är en del av Förenade Arabemiraten, som ligger på Arabiska halvön.
Dubai har blivit omtalat för alla spännande byggnadsprojekt som pågår här.
Här finns världens högsta byggnad, skyskrapan Burj Dubai, som är mer än 800 meter hög och har 162 våningar.
Ett annat jätteprojekt är de konstgjorda öar som byggs vid kusten.
En av dem är den 5 kilometer långa ön, Palm Jumeirah, som har formen av en palm.
Den anses vara världens största konstgjorda ö.
På ön finns lyxbostäder och hotell.
En liknande anläggning är The World, där syftet är att bygga hela världen i miniatyr, i form av 300 öar.
Byggnadsprojekten i Dubai utförs av tusentals gästarbetare från fattiga länder i Asien.
De arbetar ofta under mycket dåliga förhållanden.
Deras löner är låga och det är vanligt att man arbetar sju dagar i veckan.
Har du koll på att...
...det sägs att Kinesiska muren går att se från månen.
Detta stämmer inte.
Muren är visserligen lång, men alldeles för smal för att kunna vara synlig på så långt håll.