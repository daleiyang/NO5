Solen och solsystemet.
I vårt solsystem finns åtta planeter som kretsar i banor runt solen.
Solen är vår närmaste stjärna och därför ser den större ut och lyser starkare än alla andra stjärnor på himlen.
På dagen gör solens starka ljus att de andra stjärnorna blir osynliga för oss.
De fyra inre planeterna är ganska små, med en hård yta, precis som jorden.
De fyra yttre planeterna är betydligt större och består till största delen av gas.
Om vi skulle sända en rymdfarkost till någon av dessa gasplaneter skulle den inte kunna landa på ytan, utan sjunka ner i det tjocka laget av gas.
Mellan Mars och Jupiter finns asteroidbältet.
Det består av enorma stenar, grus och damm.
De meteoriter som slår ner på jorden kommer ofta härifrån.
Hur bildades solsystemet?
Vårt solsystem skapades för ungefär 4,5 miljarder år sedan.
Det bildades troligen ur ett gigantiskt moln av gas och stoft som var rester efter en stjärna som exploderat.
Någonting fick detta gasmoln att börja rotera, vilket i sin tur gjorde att det plattades ut och fick formen av en skiva.
Större delen av gasen och stoffet samlades i mitten av gasskivan.
Här blev gravitationen (dragningskraften) och temperaturen allt högre, vilket gjorde att vår sol tändes.
Den gas och det stoft som fanns kvar utanför solen klumpade med tiden ihop sig till allt större klot.
På det viset skapades solsystemets planeter.
Det tar lika lång tid för Neptunus att snurra ett varv runt solen som det tar för jorden att snurra 165 varv runt solen.
Det skulle få plats 1,321 jordklot i Jupiter, som är solsystemets största planet.
Det tar cirka 8 minuter för ljuset att färdas från solen till jorden.
Det är ungefär 16 miljoner grader varmt i solens inre.
Tidigare räknades Pluto som den nionde planeten, ytterst i solsystemet.
År 2006 beslutade astronomerna att Pluto i stället är en dvärgplanet och sedan dess har vårt solsystem 8 planeter.