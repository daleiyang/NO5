Uppbyggande krafter
Jorden har inte alltid sett likadan ut, den förändras hela tiden.
Olika krafter påverkar jordytans utseende.
Vissa krafter bygger upp jordytan och andra bryter ner den.
Jordskorpan är uppdelad i ett antal plattor som rör sig åt olika håll med några centimeter om året.
Plattornas rörelse påverkar jordytan på flera olika sätt.
Bergskedjeveckning
Där plattorna stöter ihop med varandra kan höga berg bildas.
Kollisionen gör att jordskorpan pressas ihop.
Det leder till att bergrunden veckas och sakta höjs uppåt.
Det här kallas för bergskedjeveckning.
Världens högsta bergskedja, Himalaya, har bildats på detta sätt.
Eftersom plattorna fortsätter att röra sig mot varandra, höjer sig Himalaya med ett par centimeter om året.
Andra stora bergskedjor som finns där plattor krockar är Alperna och Anderna.
Har du Koll på …
… att de flesta vulkanerna finns på havets botten.
… att för 150 miljoner år sedan låg Sverige ungefär där Kanarieöarna ligger nu.
Sedan dess har plattan som Sverige ligger på förflyttat sig.