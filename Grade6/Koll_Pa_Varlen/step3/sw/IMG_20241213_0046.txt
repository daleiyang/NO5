Stora städer
Under de senaste hundra åren har allt fler människor flyttat från landsbygden till städerna.
Det kallas för urbanisering.
I dag bor mer än hälften av världens befolkning i städer.
Invånarantalet ökar så snabbt att vi talar om megastäder, storstadsområden där det bor fler än 10 miljoner människor.
Exempel på megastäder är Mexico City, New York och New Delhi.
Varför flyttar så många till städer?
Drömmen om ett bättre liv kan bli sann i städerna.
Där finns det fler sätt att försörja sig på än vad det gör på landsbygden.
Många fattiga arbetar med att erbjuda små tjänster; de säljer blommor, cigaretter och tidningar eller tvättar bilarnas framrutor vid rött ljus.
Den här typen av arbeten är väldigt vanliga i städer i fattiga länder.
Stora slumområden
Mer än 1 miljard människor lever i dag i städernas slumområden.
De flesta saknar ofta vatten, avlopp, sophämtning och elektricitet.
Slumområden finns överallt: längs järnvägar och floder, i gränder och runt flygplatser.
Slum finns nära områden där rika människor bor och i anslutning till städernas soptippar.