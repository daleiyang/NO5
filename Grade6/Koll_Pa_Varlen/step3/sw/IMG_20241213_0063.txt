I stora delar av södra Asien är vattenbuffeln det viktigaste husdjuret.
Den är lätt att tämja och kan bli över 30 år.
Vattenbuffeln används som dragdjur i risodlingar och för att driva pumpar och kvarnar.
På odlingar som står under vatten passar vattenbuffeln bättre än motor­drivna jordbruksmaskiner.
Från vatten­buffeln får man också kött och mjölk.
Kamelen är ett viktigt husdjur i torra områden i Afrika och västra Asien.
Den används som lastdjur men man får också kött och mjölk från den.
Vissa nomadgrupper föder upp kameler för export till länder i närheten.
Nomader
I områden med mycket torrt klimat, till exempel i Afrikas stäpp- och savannområden, är boskapen särskilt betydelsefull för människorna.
Här passar inte jordmån och klimat för växtodling och då blir boskapsskötseln viktigare.
I dessa områden lever flera folkgrupper som följer djuren, framför allt kor, får och getter, mellan olika betesområden.
Dessa folkgrupper kallas för nomader.
Djurens flyttas mellan olika områden under året beroende på var det finns bäst bete och tillgång på vatten.
För nomaderna är djuren det viktigaste och från dem får de det mesta de behöver för att överleva.
Andra jordbruksprodukter, som spannmål och grönsaker, köper de från jordbrukare i närheten.