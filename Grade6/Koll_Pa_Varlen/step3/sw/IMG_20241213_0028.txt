Världens regnskogar krymper.
I dag är avverkning ett av de stora hoten mot regnskogen.
Stora skogsområden avverkas för att ge plats åt jordbruk och betesmark.
Men träden används också till bränsle och för att tillverka papper och möbler.
Teak och mahogny är två träslag från regnskogarna som är populära att använda i möbler.
Jordlagret i regnskogen är tunt och näringsfattigt.
Näringen kommer främst från nedfallna löv, grenar och frukter som förmultnar.
Träden är därför mycket viktiga.
Deras rötter binder fast det tunna jordlagret.
När träden huggs ner kan kraftiga regn spola bort jorden och marken blir då ännu mer näringsfattig.
När stora områden kalhuggs helt finns en risk att skogen aldrig klarar av att återhämta sig.
Det blir också svårt för skogens djur och växter att överleva.
En del arter riskerar att utrotas helt.
Avverkningen av regnskog går snabbt.
Under de senaste hundra åren har hälften av all regnskog försvunnit.
I dag skyddas vissa regnskogar i nationalparker och naturreservat, men det är svårt att skydda all skog på detta sätt.
I dag odlas oljepalmer på stora områden där det tidigare växte regnskog.
Från oljepalmens frukter får man palmolja.
Den används bland annat i bakverk och chips, men även i smink, tvål och smörjolja.
När regnskog avverkas för att ge plats för oljepalmer försvinner den naturliga livsmiljön för skogens djur och växter.
Det gör att de får svårt att överleva.
FSC-märket.
Forest Stewardship Council (FSC) är en organisation som kontrollerar att trävaror kommer från skogsbruk som inte skadar miljön.
Deras märke finns till exempel på vissa trädgårdsmöbler och grillkol.