Världens största industriland
USA är världens största industriland och här tillverkas mängder av olika varor.
Det största industriområdet ligger i den nordöstra delen av landet.
Andra viktiga industriområden finns i Kalifornien och Texas.
I USA finns stora industrier som tillverkar datorer, läkemedel och utrustning för rymdfart.
För att framställa dessa produkter krävs det mycket forskning och teknisk kunskap.
Det är något som företagen och universiteten satsar på i USA och därför växer de här industrierna snabbast.
I Detroit startade Henry Ford år 1903 den första massproduktionen av bilar.
T-forden tillverkades enligt löpande bandprincipen och den blev snart en försäljningssuccé.
Detroit blev sedan centrum för biltillverkning i USA.
Men under de senaste 30 åren har bilindustrin lagt ner fabriker.
Människor har då tvingats flytta från staden på grund av arbetslöshet.
Rymdfärjan Atlantis har just startat.
Nordöstra USA
Industriområdet i nordöstra USA sträcker sig från Boston vid Atlantkusten och västerut till Chicago.
De största industrierna här har varit bil-, järn- och stålindustrin.
Många industribranscher har drabbats mycket hårt av nedläggningar och stora industristäder som Pittsburgh och Chicago har förlorat många arbetstillfällen på grund av detta.
Orsakerna till nedläggningarna är flera.
Kanske är den viktigaste orsaken att andra länder, särskilt i Asien, har kunnat tillverka produkter som är både billigare och bättre.