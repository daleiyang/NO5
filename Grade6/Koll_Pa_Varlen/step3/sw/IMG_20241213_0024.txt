Vinden påverkar klimatet
Vind är luft som rör sig.
Det är solen som är vindens motor.
När solen värmer upp luften kommer den i rörelse.
Den varma luften är lätt och stiger därför uppåt, kall luft är tyngre och sjunker nedåt.
Det är detta utbyte mellan varm och kall luft som ger upphov till vindarna.
Utbytet mellan varm och kall luft följer bestämda mönster som skapar stora vindsystem över hela jordklotet.
Dessa vindsystem påverkar klimatet.
Passadvindar
Solen värmer upp luften kring ekvatorn så mycket att det avdunstar stora mängder vatten från växterna i regnskogen och från havet.
Den varma fuktiga luften stiger uppåt, men när den når högre höjder kyls den av.
Då bildas stora moln som ger kraftig nederbörd.
Det är därför som det regnar nästan varje dag i områdena runt ekvatorn.
När luften rör sig längre från ekvatorn blir den kallare och börjar sjunka.
Eftersom luften blivit av med all fukt är den nu mycket torr.
Det är förklaringen till att det finns stora öknar i dessa områden.
Samtidigt som den varma luften stiger uppåt vid ekvatorn fylls det på med torr luft som kommer från de torra områdena norr och söder om ekvatorn.
Luften går i ett ständigt kretslopp mellan ekvatorn och ökenområdena.
Vindarna som ständigt blåser mot ekvatorn kallas passadvindar.