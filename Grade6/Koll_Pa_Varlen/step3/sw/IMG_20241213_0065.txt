Varför finns det svält?
Hur kommer det sig att det fortfarande finns så många människor i världen som svälter?
Det går inte att ge bara en förklaring till detta.
Människor kan drabbas av hunger eller svält av flera olika anledningar.
Fattigdom: Det är tydligt att svält och fattigdom hör ihop.
En människa som är fattig har helt enkelt inte råd att skaffa den mat han eller hon behöver.
Så många som 800 miljoner av världens 850 miljoner svältande människor lever i ett fattigt land.
Naturkatastrofer:
Översvämningar, tropiska stormar och torka är andra förklaringar till att människor svälter.
Torka räknas i dag som den främsta orsaken till brist på mat i världen.
På många håll leder klimatförändringar till att problemen kommer att förvärras i framtiden.
Krig:
Svält är också vanligt i områden som drabbats av krig.
Krig tvingar många människor att fly från sina hem och arbeta.
Det leder i sin tur till att de får svårt att skaffa den mat de behöver.
Att se till att människor drabbas av matbrist kan också fungera som ett vapen i krig.
Det kan ske genom att brunnar och åkrar bombas eller att människor tvingas bort från sina hem.
Sociala orättvisor:
En stor del av problemet med svält är att världens resurser är orättvist fördelade.
I Indien till exempel, odlas tonvis av ris, grönsaker och frukter.
På de lokala marknaderna bjuds det ut mängder av färsk frukt, grönsaker och ris.
Ändå är Indien ett av de länder som har flest antal svältande.
Låga löner och dåliga arbetsvillkor gör att många människor inte kan köpa den mat de behöver för att äta sig mätta varje dag.
Omkring 10 miljoner människor dör varje år av svält.
Det motsvarar ungefär lika många människor som bor i Sverige.
25 % av världens svältande är barn.
Svält är vanligare bland kvinnor än bland män.