Havet måste skyddas
För inte så länge sedan ansågs havet ha oändliga möjligheter att ta hand om allt skräp som vi människor ville bli av med.
Eftersom sopor sjönk till botten och inte syntes, tyckte många att de helt enkelt försvann.
Det fanns också en tro på att havets resurser aldrig skulle ta slut.
I dag vet vi att det var fel att tänka så.
Sopor och miljögifter försvinner inte och flera av havets djur och växter är nära att utrotas.
Mat från havet
I dag mättas en av fem personer av mat från havet.
I takt med att antalet människor på jorden ökar har fiskemetoderna blivit allt effektivare.
Stora välutrustade fiskeflottor konkurrerar ut lokala fiskare.
De söker upp fisken med ekolod och dammsuger sedan havsbotten med stora trålar.
Den här typen av fiske har blivit allt vanligare.
En del fiskar och skaldjur efterfrågas mer än andra, exempelvis jätteräkor och blåfenad tonfisk.
Den blåfenade tonfisken håller på att utrotas på grund av sin popularitet.
Den är en av världens mest omtyckta matriskar, särskilt i Asien.
Även andra länder där rätter som sushi och sashimi har blivit populära efterfrågar tonfisken.
Det höga priset gör att tonfisken fångas trots förbud.
Efterfrågan på jätteräkor har fått andra konsekvenser.
De håller inte på att utrotas men däremot deras naturliga hemvist, mangroveskogarna.
Skogarna huggs ner för att lämna plats åt stora räkodlingar.