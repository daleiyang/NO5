Världens bergskedjor
Bergskedjorna har bildats under olika skeden i jordens historia.
Skanderna och Skotska bergen är gamla bergskedjor som bildades för omkring 450 miljoner år sedan och har slutat höja sig.
I stället har de under lång tid brutits ner av vind, vatten och is och är därför inte så höga som andra bergskedjor.
Alperna, Anderna och Himalaya hör till några av jordens högsta bergskedjor.
De är unga bergskedjor som började bildas för cirka 100 miljoner år sedan.
Där har bergskedjeveckningen ännu inte upphört.
Det finns stora bergskedjor i alla världsdelar, men de högsta bergen finns i Asien och Sydamerika.
Bergsområden
I bergsområden är klimatet helt annorlunda mot vad det är på lägre höjd längs samma breddgrad.
Bergskedjan Pyrenéerna, mellan Spanien och Frankrike, har betydligt kallare klimat än områdena runt omkring.
På samma sätt är det i Anderna i Sydamerika.
Det beror på att höjden över havet påverkar klimatet.
Ju högre upp man kommer, desto kallare blir klimatet.