Barnarbete
Barnarbete är ett problem som finns på många håll i världen.
Den främsta orsaken till att barn tvingas arbeta är fattigdom.
I många länder är det svårt att förbjuda barnarbete, eftersom det bidrar till att familjer får en bättre tillvaro.
På landsbygden har det länge varit tradition att barnen ska hjälpa till med arbetet inom den egna familjen.
Många barn arbetar med att så, plöja, skörda och vakta boskap.
De passar även barn, städar och lagar mat så att föräldrarna ska kunna arbeta.
Men barn arbetar också utanför hemmet, ibland tillsammans med sina föräldrar.
De arbetar i industrier, i gruvor och på plantager.
Många utför ett hårt arbete och tvingas till långa arbetsdagar med låg ersättning.
Intervjuer som har gjorts med arbetande barn visar att många vill fortsätta arbeta för att kunna försörja sin familj.
Men de vill arbeta färre timmar, få bättre lön och bättre arbetsvillkor.
Att få gå i skolan ett par timmar om dagen står också högt upp på önskelistan.
Tyvärr är det få barn som får sin önskan uppfylld.
Asien står för den största andelen barnarbetare, följd av Afrika och Latinamerika.
Men ingen vet hur många barn som arbetar eftersom de flesta länder har lagar som förbjuder barnarbete.
Därför sker mycket arbete "i smyg".
FN uppskattar att ungefär 270 miljoner barn arbetar i stället för att gå i skolan.