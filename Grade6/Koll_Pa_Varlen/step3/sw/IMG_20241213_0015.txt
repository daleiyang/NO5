Vulkaner
Vulkaner är en annan kraft som bygger upp jordytan.
Vulkaner är vanligast längs plattornas gränser.
En vulkan bildas när magma (smälta bergarter) väller upp från jordens inre.
När den heta magman kommer upp till jordytan kallas den lava.
Där kyls den ner av vatten eller luft och stelnar.
På så sätt bildas nya bergarter.
Vulkaner kan se väldigt olika ut.
I vissa vulkaner strömmar lavan ut i ett ganska lugnt flöde under en längre tid.
Sådana vulkaner finns bland annat på Hawaii.
Där har enorma mängder lava flödat ut under miljontals år och byggt upp öarna som Hawaii består av.
När lavan är mer trögflytande kan lavan fastna inuti vulkanen.
Mer och mer lava samlas och trycket i vulkanen ökar.
Till sist får vulkanen ett explosivt utbrott där lavan kastas långt upp i luften.
Då kan hela berget falla samman.
Det enorma rökmoln som bildas vid kraftiga utbrott innehåller aska och gaser.
Oftast är det inte den glödheta lavan, utan gaserna som dödar flest människor och djur.
Det beror på att de är giftiga att andas in.
Riktigt kraftiga vulkanutbrott kan påverka klimatet.
År 1815 hade vulkanen Tambora i Indonesien ett kraftigt utbrott.
Gas och stoft från Tambora hindrade en del av solljuset från att nå jorden.
Det ledde till att klimatet blev mycket kallare än vanligt.
Året efter utbrottet blev känt som "året utan sommar".
I Nordamerika frös människor ihjäl i de snöstormar som drabbade kontinenten på sommaren.
Kylan ledde även till missväxt och hungersnöd i Europa.
Det här är en satellitbild över vulkanön Anak Krakatoa i Indonesien.
Det svarta är stelnad lava.
Här syns tydligt hur lavaströmmarna hela tiden gör att ön växer.
När lavan kommer upp på jordytan har den en temperatur på omkring 1 000°C.
Lavan kan rinna flera kilometer innan den blir sval och stelnar.