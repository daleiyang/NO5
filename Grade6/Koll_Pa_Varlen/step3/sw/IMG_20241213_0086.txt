Floder
En flod förändrar långsamt det landskap som den flyter genom.
Den startar oftast i ett bergsområde och söker sig sedan ner mot havet.
Under sin färd, från källan till havet för vatten med sig mängder av sten och grus.
Det bortnötta materialet kallas sediment.
Ju snabbare vattnet strömmar, ju större floden är och ju lösare jordmaterial den passerar, desto mer sediment flyttar floden med sig.
Delta
Ett delta bildas där en flod rinner ut i havet.
När floden möter havet avtar strömhastigheten och sedimentet sjunker till botten.
De tyngsta och grövsta stenarna sjunker först och hamnar närmast land.
Längst ut sjunker det finkornigare sedimentet sakta till botten.
Allteftersom åren går minskar vattendjupet utanför flodmynningen och nytt land bildas.
Området där floden möter havet flyttas hela tiden utåt och floden blir allt längre.
Det sediment som floderna för med sig ut i deltaområdena är mycket bördigt.
Den flod som flyttar mest sediment är Ganges-Brahmaputra som mynnar ut i Bengalska viken.
Floden består av två stora floder, Ganges och Brahmaputra, som båda rinner upp i Himalaya.
Det är sediment från bergskedjan som byggt upp det kolossala deltaområde som i dag utgör större delen av landet Bangladesh.
Forskare som studerat satellitbilder över deltaområdet har räknat fram att floden skapar sju kvadratkilometer nytt land varje år.
Ett delta bildas där en flod möter havet.
Deltan byggs upp under lång tid och får olika former beroende på hur havsbotten ser ut, vågornas styrka, havsströmmar och tidvattnets svängningar.