Victoriasjön
Victoriasjön är Afrikas största och världens tredje största sjö.
Sjön ligger vid ekvatorn och gränsar till länderna Tanzania, Kenya och Uganda.
Området runt sjön är ett av de mest tätbefolkade i hela världen, mer än 100 miljoner människor bor här.
Det beror på att klimatet är behagligt och att det finns gott om bördig jordbruksmark.
Området räknas till och med som ett av världens bördigaste områden.
Bajkalsjön
Bajkalsjön i Ryssland är världens djupaste insjö.
Sjöns botten är fortfarande inte kartlagd i sin helhet, men det största djup som i dag är uppmätt är 1 940 meter.
Eftersom Bajkalsjön är så djup rymmer den enorma mängder sötvatten.
Här finns en femtedel av allt sötvatten i hela världen.
Bajkalsjön är också en av världens äldsta sjöar och har ett unikt växt- och djurliv.
Många av sjöns djur- och växtarter finns ingen annanstans i världen.
En av få sälarter som lever i sötvatten, Bajkalsälen, finns här.
Kaspiska havet
Kaspiska havet är trots sitt namn en sjö, en saltvattensjö.
Den är dessutom världens största insjö.
Kaspiska havet gränsar till både Europa och Asien.
Floderna som fyller på sjön med vatten, bland annat Volga och Ural, är viktiga transportvägar.
Via Volga har länderna runt Kaspiska havet förbindelse med Europa.
Olja och naturgas utvinns här.
Från Baku, huvudstad i Azerbajdzjan, skeppas mängder med olja och naturgas vidare till Europa.
Det finns även gott om fisk i sjön, bland annat stör.
Från stören kommer rysk kaviar som är mycket eftertraktad och säljs för mer än 100 000 kr/kg.
En insjö med hög salthalt i vattnet kallas saltsjö.
Sjöar utan utlopp har vanligtvis salt vatten.
Att vattnet blir salt beror på att vattnet avdunstar medan saltet stannar kvar.
Kaspiska havet, Döda havet och Stora Saltsjön är stora saltvattensjöar.