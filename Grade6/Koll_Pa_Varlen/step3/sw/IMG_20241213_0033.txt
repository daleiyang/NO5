Saltöken
Det finns öknar där marken täcks av salt.
I södra Bolivia finns världens största saltöken, Salar de Uyuni.
Tidigare låg en stor sjö här.
När den torkade ut bildades denna enorma saltöken.
Varje år vittnar man tusentals ton salt från Salar de Uyuni.
Öknen besöks också av många turister som vill uppleva det speciella landskapet.
De som vill kan bo på ett salthotell, ett hotell som är helt byggt av salt.
Väggar, golv, möbler, allt består av salt.
Regnskuggeöknen
Höga berg kan stoppa fuktig luft från att nå ett område.
När den fuktiga luften tvingas stiga över berget kyls den av och det börjar regna eller snöa.
När luften passerat berget är den torr.
Området på andra sidan berget får därför bara små mängder nederbörd.
Man kan säga att området ligger i regnskugga.
Regnskuggeöknar finns bland annat öster om Sierra Nevada i Nordamerika och norr om Himalaya och de kinesiska bergskedjorna i Asien.
Har du koll på …
... att Atacamaöknen i Chile är världens torraste plats.
Vissa delar har inte fått regn på flera hundra år.
... att Sahara är 18 gånger större än Sverige.
Oaser
En oas är en plats i öknen där grundvattnet når upp till markytan.
Landskapet är grönt och människor och djur kan leva här.
Vissa oaser är stora, med hela städer, medan andra bara är små vattenhål med några enstaka träd.
Oaserna har stor betydelse för handel och transporter genom ökenområden.
Karavaner med handelsvaror var förr helt beroende av oaserna för att kunna fylla på sina förråd med mat och vatten.