Ökenstäder
Det finns flera städer som ligger mitt i öknen.
Vissa har vuxit fram runt oaser.
Andra städer är beroende av att man transporterar dit vatten från omgivningen.
Saudiarabiens huvudstad Riyadh har ett typiskt ökenklimat med väldigt lite nederbörd.
I början av 1900-talet hade Riyadh bara 10 000 invånare.
Stora oljeinfyndigheter har gjort att befolkningen har ökat kraftigt sedan dess.
Människor från hela Asien har sökt sig till Riyadh för att arbeta.
I dag bor det 4,5 miljoner människor här.
Den snabba folkökningen har gjort att efterfrågan på vatten hela tiden ökat.
En del av Riyadhs vatten kommer från avslatat havsvatten.
Vattnet avsaltas i anläggningar vid kusten och transporteras sedan i långa pipelines till staden.
Det går åt stora mängder energi för att få fram sötvatten på det här sättet.
Las Vegas ligger i Mojaveöknen i USA.
Den lilla nederbörd som kommer räcker inte till för att för­sörja staden med vatten.
Las Vegas får i stället sitt vatten från en konstgjord sjö i Coloradofloden.
Men vattennivån i sjön sjunker och det gör att Las Vegas står inför en akut brist på vatten.
Det har införts särskilda regler som ska förhindra att människor slösar med vattnet.
Man får till exempel bara tvätta bilen en gång i veckan och vattenspridare får bara användas vissa dagar.
Den som bryter mot reglerna kan få böter.
I öknen skiner solen från en ständigt klar himmel.
Därför är det utmärkt att bygga solkraftverk där.
År 2008 påbörjades bygget av ett nytt solkraftverk i Mojaveöknen i Kalifornien.
När solkraftverket blir klart kommer det att vara ett av de största i världen.
Det kommer att bestå av tiotusentals stora speglar som fångar upp solens strålar.