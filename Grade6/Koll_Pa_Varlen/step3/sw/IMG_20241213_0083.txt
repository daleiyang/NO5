Mangroveskogen
En mangroveskog består av olika träd och buskar som klarar av att växa i saltvatten.
Typiskt för en mangroveskog är labyrinterna av rötter.
Det är i detta virrvarr av rötter, grenar och trädstammar som olika skaldjur, fiskyngel och andra smådjur trivs.
Det är också här som jätteräkorna håller till.
Den eftertraktade räkan säljs i dag över hela världen.
Många mangroveskogar huggs nu ner och får lämna plats åt stora odlingar av jätteräkor som exporteras till rika länder.
Räkorna odlas i Asien och Latinamerika men även i Afrika och Mellanöstern.
De jätteräkor som vi importerar till Sverige kommer främst från Thailand och Indonesien.
I dag har mer än hälften av jordens mangroveskogar försvunnit.
Miljoner människor som hämtat mat, ved, byggmaterial och medicin från skogen tvingas flytta.
När skogen huggs ner förlorar de sina möjligheter till försörjning eftersom fisket förstörs helt.
Mangroveskogarna har också en annan viktig uppgift att fylla.
Förutom att vara hem åt havets olika djur, skyddar de kusterna och de människor som bor där mot erosion, översvämningar och tsunamier.
Detta märktes tydligt vid den tsunami som drabbade kusterna runt Indiska oceanen år 2004.
De sträckor där mangroveskogarna fanns kvar klarade sig lindrigare än andra områden.
Läs mer om tsunamin på sidan 22.