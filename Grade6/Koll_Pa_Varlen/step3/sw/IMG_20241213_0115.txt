Australiens djurliv
Djurlivet i Australien är mycket speciellt.
Här finns många arter som bara lever i Australien och på öar i närheten.
Det beror på att kontinenten under mycket lång tid varit avskild från andra landområden.
Arter som är utdöda sedan länge på andra håll i världen har överlevt här.
Samtidigt har landdjur som utvecklats på andra kontinenter inte nått Australien.
Pungdjur, som kängurur, koalor och flygpungekorrrar finns bara i Australien.
Ett annat märkligt djur är näbbdjuret, som har näbb och lägger ägg men är ett däggdjur.
Australien har 130 arter landlevande ormar och många av dem är mycket giftiga, till exempel taipan och dödssorm.
Dessa två arter räknas till de farligaste ormarna i världen.
Stora barriärrevet
Stora barriärrevet sträcker sig längs Australiens nordöstra kust och är jordens längsta korallrev, 1 900 kilometer långt.
I Stora barriärrevet finns många olika arter av växter och djur, som valar delfiner, sköldpaddor och mängder med fåglar, fiskar och musslor.
Området besöks därför av många turister som dyker och snorklar i det klarblå vattnet.
Koraller är djur som lever på korallreven, till exempel havsanemoner och stenkoraller.
Allteftersom korallerna dör byggs revet upp av djurens skelett.
Vissa korallrev kan bli så stora att de når upp till havsytan.
Många korallrev är utsatta för olika miljöhot.
Här trivs många fiskarter och därför bedrivs ett hårt fiske, bland annat med dynamit.
Vackra koraller bryts loss ur reven för att säljas som prydnader och man bryter också koraller för att tillverka kalk.
För att skydda Stora barriärrevet togs det upp på Unescos världsarvslista år 1981.