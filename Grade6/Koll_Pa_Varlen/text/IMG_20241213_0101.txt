Världsdelen i området runt Sydpolen heter Antarktis och är
jordens kallaste världsdel. Nästan hela Antarktis täcks av ett
flera kilometer tjockt istäcke, bara en liten del vid kusten är
fri från is. Där växer bara mossor, lavar och alger. Havet runt
Antarktis är däremot rikt på liv. Sälar, valar och pingviner
trivs i det kalla vattnet. Det kalla och ogästvänliga klimatet
gör att inga bofasta människor lever här. Bara ett par tusen
människor befinner sig på Antarktis varje år. De flesta av
dem är forskare som bor på någon av de forskningsstationer
som finns här.

Antarktis tillhör inget enskilt land. Vilka regler som gäller
på Antarktis bestämdes i Antarktisfördraget år 1961. Där
står bland annat att Antarktis bara får användas för fredliga
ändamål och att man ska arbeta för att bevara och skydda
Antarktis unika miljö. Alla som vill resa till Antarktis måste
ansöka om tillstånd. Varje ansökan måste innehålla en be-
skrivning av hur miljön på Antarktis påverkas av resan.

Antarktis var länge en okänd del av världen. Den brit-
tiska sjömannen Edward Bransfield brukar kallas Antarktis
upptäckare. Han hittade Antarktis år 1820. Det dröjde sedan
till slutet av 1800-talet innan man på allvar började utforska
kontinenten. I början av 1900-talet blev det en kamp mellan
olika länder att komma först till Sydpolen. År 1911 nådde
norrmannen Roald Amundsen Sydpolen och blev därmed
segraren i kampen. Hans motståndare, engelsmannen Robert
Scott, kom dit en månad senare. Hårt väder, utmattning
och brist på mat gjorde att ingen i Scotts sällskap överlevde
färden tillbaka. De hittades ihjälfrusna året därpå.

Under Antarktis tjocka is har man upptäckt flera sjöar,
vilket är något av ett mysterium. Vissa av sjöarna är dessutom
ganska varma. Den största sjön är Lake Vostok. Den har en
yta ungefär lika stor som Skåne och är en av världens största
sjöar. Eftersom sjön ligger under ett flera kilometer tjockt is-
täcke, har den varit isolerad från omvärlden i omkring 20 mil-
joner år. Med hjälp av laser- och radarmätningar från flygplan
har man kunnat rita en karta över sjön. I framtiden hoppas
forskare kunna ta reda på om det finns liv i Lake Vostok.

Storlek:
14,2 miljoner km2

Folkmängd:
Ingen bofast befolkning

Största stad:

Det finns inga städer men
på McMurdo (en forsknings-
station) bor omkring 1 200
personer under sommaren.

Längsta flod:
Onyx, 30 km

Största sjö:

Lake Vostok (sjön ligger
under istäcket)

Högsta berg:
Mount Wilhelm, 4 509 m ö.h.

