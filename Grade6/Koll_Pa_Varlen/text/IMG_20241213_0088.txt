Sjöar är viktiga för att de ger oss dricksvatten och kan användas till
konstbevattning, transporter och fiske. Men sjöar används också till
olika fritidsaktiviteter som bad, segling och sportdykning.

De områden i världen som har flest sjöar är de som tidigare
varit täckta av inlandsis. I Sverige finns nästan 100 000 större
sjöar. Det land som har flest insjöar är Kanada. Där finns mer
än hälften av alla insjöar i världen.

De stora sjöarna i Nordamerika

I Nordamerika, mellan USA och Kanada, finns jordens största
sötvattenområde. Det består av fem stora sjöar som hänger ihop
med varandra. De bildades vid slutet av den senaste istiden, för
cirka 10 000 år sedan. Övre sjön är den största och djupaste

av dem och Ontariosjön är den minsta. Mellan Eriesjön och
Ontariosjön rinner Niagarafloden med sina jättelika vattenfall —
Niagarafallen. Många människor som utvandrade från Europa

i slutet av 1800-talet bosatte sig i detta område. Här fanns gott
om naturresurser, till exempel kol och järnmalm, och sjöarna
gjorde det lätt att transportera varor. Från Ontariosjön via Saint
Lawrencefloden finns förbindelse med Atlanten. Därför har ett
av världens största industriområden vuxit fram här, med staden
Chicago i centrum.

90

