Svett
Under puberteten kan hormoner i kroppen göra att du svettas mer.
Det är väldigt olika hur mycket man svettas.
Vissa svettas bara när de anstränger sin kropp och andra när de blir nervösa eller stressade.
Att svettas är kroppens sätt att hålla rätt temperatur, svett­dropparna på huden kyler av kroppen.
Själva svett­dropparna är mest vatten och luktar nästan inget.
Men när de ligger på huden kan svett­dropparna blandas med bakterier och börja lukta.
Ibland är lukten stark, som när fötterna har varit instängda i skor länge.
Då kan det lukta mycket fotsvett och man kan behöva tvätta sig eller vädra fötterna.
Brösten
Tjejers bröst utvecklas under puberteten.
Fettvävnad som lagras runt bröstkörtlarna förstorar brösten.
De kan bli ömma och vara väldigt känsliga när de växer.
Brösten kan dessutom växa olika mycket, det ena kan växa före det andra.
Förutom att brösten växer ändrar kroppen form.
Fett lagras också i underhuden, vilket ger rundare former och bredare höfter.
Mens
Någon gång under puberteten får tjejer sin första menstruation, mens.
Vissa får det tidigt, och andra kan få vänta längre.
I början är mensen ofta oregelbunden, men ungefär var 28:e dag lossnar ett ägg från en av äggstockarna.
Ägget fångas upp av äggledarna, där små, små hår (cilier) sakta för ägget ner till livmodern.
Livmodern är stor som ett päron och ihålig.
På insidan finns en blodrik slemhinna.
Om ägget inte befruktas så behövs inte slemhinnan.
Då lossnar den och blir till en menstruationsblödning.
Efter menstruationen börjar en ny slemhinna att bildas, redo att ta emot ett ägg.
Hur mycket man blöder under menstruationen är olika.
Vissa får väldigt liten blödning under några få dagar, medan andra får mer och under en hel vecka.
Även om det ibland kan komma fort och se mycket ut är det ingen stor mängd blod.
När man har fått mens är kroppen biologiskt redo för att få barn.
Menstruationen kommer varje månad till mellan 45 och 55 års ålder, då den upphör.
För att suga upp blodet använder man skydd som bindor eller tamponger.