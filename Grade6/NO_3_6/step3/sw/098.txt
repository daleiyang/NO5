Naturen måste skyddas
Om vi förändrar en plats eller miljö för mycket kan det påverka allt som lever där.
Vi måste se till att många olika naturtyper finns kvar.
Det finns regler för vad man får göra på vissa marker.
Man måste plantera ny skog om man avverkar, och till exempel spara gamla träd och skyddande träddungar runt ett örnbo.
Ett annat sätt att skydda naturen är att markägare får ekonomiskt stöd för att vårda sina marker på ett viss sätt.
Det kan vara att skapa ett öppet landskap genom bete.
Man kan skydda hotade arter genom att fridlysa dem.
Det betyder att man inte får skada dem.
För att bevara naturområden kan man göra naturreservat, fågelskydds­områden eller nationalparker, där det finns särskilda skyddsbestämmelser.
Den allra första nationalparken var Yellowstone i USA, som bildades redan 1872.
Sedan spreds idén över hela världen.
Alla länder har sina lagar och bestämmelser för natur­skydd, men det finns också sådana som är gemensamma för flera länder.
Inom EU har man skapat skydd för särskilt viktig natur, som kallas Natura 2000-områden.
I FN har länder gemensamt beslutat att bevara och skyd­da vår biologiska mångfald på jorden.
Bland annat har man infört ett skydd som kallas världsarv.
Det kan ges till både kultur- och naturmiljöer som är viktiga att bevara till kommande generationer.
Hotade arter
Orangutangen är en hotad art som lever i regnskogarna i Malaysia och Indonesien.
Skövlingen av skogarna har varit omfattande och man bränner till och med ner skog för att få mer odlingsmark.
Områden med naturlig miljö för orangutangen har minskat och därför har arten minskat i antal.
Dessutom hotas orangutangen av olaglig, illegal jakt.
Ålen är en långsmal fisk som kan bli över en meter lång.
Människan har fiskat ål under lång tid.
Ålen kan leva i både sötvatten och saltvatten.
I Östersjön fanns det tidigare gott om ål, men idag är den starkt hotad.
Förändringar av floder och älvar med dammbyggen och vattenkraftverk har förstört den naturliga miljön för ålen.