Kan du nu?
Vad är det för skillnad mellan ett grundämne och en kemisk förening?
Rita och beskriv kolets kretslopp.
Hur kan vi människor påverka växthuseffekten?
Berätta hur man får upp järn ur berggrunden.
Vad är en legering?
Ge exempel på några metaller och vad vi använder dem till.
Berätta om några metaller som kroppen behöver.
Begrepp
anrika: att skilja sten med hög järnhalt från sten utan järn
atom: en av naturens allra minsta byggstenar
bergart: består av en eller flera sorters mineral.
Gnejs, granit och kalksten är vanliga bergarter i Sverige.
biobränsle: biologiskt bränsle, till exempel ved.
Det räknas som förnybart bränsle eftersom trädens lagring av kol är del av ett kretslopp.
dagbrott: plats där man utvinner malm genom att gräva och spränga från markytan
fossila bränslen: bränslen som bildats i marken under mycket lång tid, till exempel olja, kol och naturgas
färskning: att minska mängden kol i järnet för att göra det smidigare
grundämne: ett ämne som består bara av en sorts atomer
kemisk beteckning: en förkortning av ämnets grekiska eller latinska namn.
Syre heter oxygen och betecknas O.
kemisk förening: ett ämne som består av mer än en sorts atomer
legering: en blandning av en metall och ett annat ämne
malm: bergart som innehåller metall som går att utvinna, till exempel järn
masugn: en ugn där man får fram järnet ur järnmalmen
mineral: kemisk förening som kan ingå i en bergart
växthuseffekt: att atmosfären fungerar som ett växthus och hindrar värme från att försvinna ut i rymden
återvinna: ta hand om material och använda det igen
ädelmetall: en metall som sällan reagerar med andra ämnen