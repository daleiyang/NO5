Befruktning inne i kroppen
När vattenlevande djur ska fortplanta sig kan de släppa ut könsceller i vattnet, som gäddan.
Alltid är det några könsceller som träffas.
Landlevande djur kan inte göra på samma sätt.
Könscellerna kan bara överleva i fuktiga miljöer.
Deras könsceller måste därför träffas inne i en kropp, för att befruktningen ska kunna ske.
Hanen för då in sitt könsorgan, penis, i honans könsorgan, slidan.
Inne i slidan släpper han ut sin sädesvätska med ett stort antal spermier.
Nu börjar en kapplöpning för spermierna.
Den spermie som först når fram till ägget, som finns inuti honan, befruktar det.
Alla andra spermier dör.
Det befruktade ägget delar sig upprepade gånger och bildar en liten cellklump, ett embryo.
Det är början till ett foster.
Fåglarna
Fåglar har en kloak, en gemensam öppning för urinrör, tarm och könsorgan.
Det är lika på honor och hanar.
När fåglar parar sig trycker de kloakerna mot varandra så att hanens spermier kan komma in i honan.
Hos fåglar sker alltså en inre befruktning, en befruktning inuti kroppen, men därefter lägger honan ett eller flera ägg med skyddande skal.
I ägget utvecklas ungen utanför moderns kropp.
För att ägget ska hållas i rätt temperatur så ruvar fåglarna sina ägg.
De vrider och vänder på äggen så att hela ägget hålls varmt.
Allt som fostret behöver finns i ägget, förutom syre.
Trots att äggskalet är hårt finns massor av små, små porer där syre kan passera.
Pungdjuret utvecklas i pungen
När en känguruhona är brunstig, det vill säga är redo för parning, tillåter hon att hanen parar sig med henne.
En månad efter parningen föds ungen, som fortfarande är ett foster.
Bara ungens framben är välutvecklade och med hjälp av dem kravlar sig ungen från slidmynningen till mammans pung, ett hudveck som finns på buken.
I pungen suger sig ungen fast vid en spene.
Där sitter den sedan i ungefär åtta månader innan den är färdigutvecklad.
Däggdjurets ungar diar
Hos däggdjur, som till exempel igelkotten, färdigbildas fostret inne i livmodern.
Ungarna diar, suger mjölk från mamman, när de fötts.
Det heter "däggdjur" för att ordet "dägg" betyder att dia.
När igelkottshanen uppvaktar honan inför parningen springer han gång på gång runt honan och försöker para sig med henne.
Varje gång han kommer för nära, fräser hon åt honom.
När honan vill para sig släpper hon fram hanen.