Hitta föda
Det finns många olika insekter och andra småkryp i en lövskog, och de är mat till fåglar och fladdermöss.
Hjortar och rådjur äter löv och gräs, men eftersom det är svårsmält mat så är de idisslare.
Idisslare har speciella magar och tuggar maten flera gånger.
Både möss och ekorrar äter nötter och har speciella framtänder att gnaga med för att komma åt det näringsrika innanför skalet.
Olika spindlar har olika sätt att fånga sitt byte.
Några spinner nät som fångar flugor och andra småkryp.
Andra sitter och väntar för att hoppa på till exempel en myra som går förbi.
För att inte synas är de kamouflagefärgade.
Klara sig från fiender
Kamouflagefärg är ett bra sätt att klara sig från fiender.
Många larver, som saknar skyddande skal, liknar små kvistar på buskar och är svåra att upptäcka.
Några larver kan istället göra en snabb och skräckinjagande rörelse för att skrämmas.
Påfågelöga är en fjäril.
Den heter så just för att den har ögonliknande fläckar på vingarna.
När den slår ut med vingarna tror angriparen att det är arga ögon på något stort djur som glor på den.
Fågeln flyr och fjärilen har klarat sig den här gången.
Igelkotten har istället långa taggar för att undvika att bli uppäten.
Även växter har försvar mot sina fiender.
De kan ha taggar för att inte bli avbetade, som till exempel rosbuskar, slån och tistlar.
Andra växter kan istället vara giftiga eller smaka illa.
Svartvit flugsnappare. Hanen matar honan med insekter medan hon ruvar.
Revir
I lövskogen bor många småfåglar.
På våren kan man få höra fantastiska konserter från näktergalar, flugsnappare och många andra.
Det är bara hanarna som sjunger.
Det är ett sätt att locka till sig honor, men också ett sätt att tala om för andra hanar: "Här är mitt revir, hit får ni inte komma."
Hjorten har en körtel som finns nära ögat och som utsöndrar ett ämne som doftar starkt.
Hjorthanen stryker sin körtel mot träd och buskar, för att markera sitt revir för andra hanar: att här är där och det är hans område.
Samarbeta
Växter kan inte förflytta sig utan måste få hjälp med pollineringen.
Färggranna blommor med söt nektar lockar till sig fjärilar.
När fjärilen suger i sig nektar fastnar det pollen på den, som den tar med sig till nästa blomma.