Den judiska tron
Judar tror på en Gud.
Gud heter Jahve på hebreiska.
Hebreiska är judarnas eget språk, deras hemspråk.
Judar i Sverige säger Gud när de talar svenska och Jahve när de talar hebreiska.
Många judar säger inte Gud eller Jahve, för de har så stor respekt för Gud att de aldrig säger hans namn.
De säger i stället Herren.
Enligt judisk tro har Gud skapat världen, människorna och djuren, ja allt som finns till.
Gud bryr sig om människorna, även när de gör fel.
Ibland kan han vara hård och straffande och ibland snäll och förlåtande.
Gud gav Abraham ett uppdrag
Enligt judarnas tro gjorde Gud en överenskommelse med Abraham när han talade med honom för 4 000 år sedan.
De kom överens om att Abraham och hans släkt skulle berätta om Gud för andra människor.
Gud lovade i sin tur att bli judarnas vän.
Judarna säger att Gud och Abraham slöt ett förbund.
Människan är lik Gud
Enligt judendomen är vi människor lika Gud och vi ska hjälpa honom att skapa en fin värld.
Gud vet att vi är förståndiga.
Han vet också att vi inte klarar av allt och att vi gör dumma saker ibland.
Men enligt judarna förlåter Gud oss när vi gör fel.
VEM ÄR JUDE?
Den som är född av en judisk mor.
Den som har omvänt sig till judendomen, alltså bytt från en annan tro till judendomen.
JUDAR VÄNTAR PÅ MESSIAS
Många judar tror att Gud i framtiden ska skicka en god kung till jorden.
De kallar denne kung för Messias.
När Messias kommer så ska det bli fred på jorden och alla människor kommer att bli lyckliga.
Vissa judar tror att Messias inte är en person.
De väntar istället på att det ska komma en tid då det blir fred på hela jorden och godheten ska segra.
Hebreiska är judarnas religiösa språk.
Messias är en kung som judarna väntar på.
När Messias kommer blir det fred på jorden.
Ett annat ord för överenskommelse är förbund.