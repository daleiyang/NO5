Den buddhistiska tron
Buddhismen grundar sig på Buddhas tankar och på den sanning som han upptäckte när han satt under fikonträdet och mediterade.
Allt förändras hela tiden
Buddha upptäckte att allt i livet förändras.
Det finns ingenting som är likadant under ett helt liv.
Ta kroppen till exempel, den förändras hela tiden.
Likadant är det med vad vi tycker om, vad vi vill göra och vilka vänner vi har.
Då tänkte Buddha att eftersom allt förändras så är det dumt att fästa sig vid något och tro att det ska bestå.
Visst ska du ha en vän, men tro inte att vänskapen håller hela livet.
För om man tror att allt i livet ska vara likadant hela tiden, blir man bara ledsen och besviken.
"Jag vill ha"
Buddha sa också att man ska försöka komma bort från känslan att alltid vilja ha mer.
Mer pengar, mer kärlek, fler vänner, bättre cykel och så vidare.
Den som klarar av det kommer att finna lugn och ro i livet och nå det som kallas nirvana.
Nirvana
När en buddhist har lärt sig att inte längre vilja ha en massa saker, når han eller hon nirvana.
För vissa buddhister är nirvana som en himmel att komma till, men för de flesta är nirvana mer ett sätt att känna och uppleva, ett tillstånd.
Vägen till nirvana är svår och lång.
Människan måste meditera, lära sig att leva rätt och framför allt att försöka förstå Buddhas tankar.
Gör hon det, då kommer hon till nirvana.
Nirvana är målet för alla buddhister.
VAD tror du?
Buddha trodde att den människa som inte har några önskningar och inte längtar efter mer blir lycklig och lugn.
Vad tror du skulle hända om du slutade önska dig saker?