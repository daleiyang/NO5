TEMPLET I UPPSALA
I närheten av den stad som i dag heter Uppsala fanns för 1 000 år sedan ett tempel som var mycket känt bland människorna i Norden.
Där bad och offrade man till asagudarna.
Vid templet växte det ett stort träd som skulle påminna om världsträdet Yggdrasil.
Det finns berättelser om hur man till och med offrade människor vid detta tempel.
De döda människorna hängdes sedan upp i trädet.
DAGARNAS NAMN
Flera av våra veckodagar har namn som kommer från den här tiden.
Söndag är solens dag.
Måndag är månens dag.
Tisdag är guden Tyrs dag.
Onsdag är guden Odens dag.
Torsdag är guden Tors dag.
Fredag är guden Frejs dag.
Lördag kommer av ordet löga som betyder att tvätta sig.
Förr i tiden tvättade man sig själv och sina kläder en gång i veckan och den dagen fick namnet lördag.
IDUN OCH ÄPPLENA
Idun var ungdomens gudinna.
Hon hade speciella äpplen som gav evig ungdom.
Gudarna åt av Iduns äpplen och blev därför aldrig gamla.
Tjatse var en elak jätte.
Han ville gärna få tag i Iduns äpplen och han tvingade guden Loke att hjälpa honom.
Loke lockade ut Idun i skogen där Tjatse väntade.
Jätten hade tagit på sig en speciell örndräkt som gjorde att han kunde flyga.
Han fångade Idun och hennes äpplen och flög sedan iväg till sitt hem.
När de andra asagudarna upptäckte att Idun var borta blev de rädda.
De märkte hur de plötsligt åldrades och fick grått hår och skägg.
När de fick reda på att det var Loke som hade hjälpt jätten att fånga Idun så tvingade de Loke att rädda henne.
Loke fick låna en fågeldräkt av gudinnan Freja och flög sedan iväg till Tjatses hem.
Jätten var ute och fiskade så Loke kunde ta sig in hos jätten utan att bli upptäckt.
Där förvandlade han Idun och äpplena till en nöt.
Sedan tog han nöten i näbben och började flyga hem.
När Tjatse märkte att Idun var borta tog han på sig sin örndräkt och flög efter.
Han var snart ikapp Loke och Idun.
Asagudarna som väntade på Loke såg nu två fåglar på himlen.
De förstod att det var jätten som jagade Loke.
De tände då en stor eld precis när Loke hade flugit förbi.
Elden gjorde att Tjatses örndräkt brann upp och jätten störtade till marken och dog.
Idun var tillbaka och gudarna kunde äta hennes äpplen igen.
De blev åter unga och deras gråa hår försvann.