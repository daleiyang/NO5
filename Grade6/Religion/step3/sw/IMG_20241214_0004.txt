VAD ÄR TRO?
När någon säger "Jag tror på dig", så talar man om att man litar på den personen.
Den som säger: "Jag tror på Gud", litar alltså på Gud och tror att Gud finns.
Den som tror på Gud kallas för troende.
Det syns inte utanpå en människa vad han eller hon tror på.
Och alla människor tror inte på Gud eller gudar.
Var och en väljer själv om man vill tro eller inte.
Många barn gör som sina föräldrar och följer deras sätt att tro eller inte tro.
Först senare i livet brukar man bestämma sig för vad man själv vill.
LIVSÅSKÅDNING
Livsåskådning är ett bra ord att känna till.
Skåda betyder att se.
Så livsåskådningar är ett sätt att se på världen och människan.
Det kan vara tankar om hur vi människor ska vara mot varandra och om vad som är rätt och fel.
Det kan vara tankar om hur jorden kom till eller om vad som händer efter döden.
Att vara religiös
En troende person kan också kallas religiös.
Att vara religiös betyder att man är knuten till en religion.
Det kan vara vilken religion som helst.
Den som tillhör en religion följer de traditioner och högtider som hör till den religionen.
En tradition är de gemensamma vanor som en grupp eller en familj har, saker som man gör på samma sätt varje gång.
I din släkt finns säkert traditioner, till exempel hur ni firar födelsedagar och vilken mat ni äter vid vissa högtider.
Du lär dig det och för det sedan vidare till dina egna barn när du blir stor.
Då är det en tradition.
Traditioner betyder mycket för sammanhållningen i gruppen.
Högtider är viktiga traditioner i alla religioner.
En högtid är när människor träffas för att fira något speciellt.
Jul är ett exempel på en högtid.
— Du hittar fler ord i ordlistan på sidan 152.
Troende kallas den som tror på Gud.
Religiös betyder att man är knuten till en religion och följer de traditioner och högtider som hör till den religionen.
Tradition är de gemensamma vanor som en grupp eller familj har.
En högtid är när människor samlas för att fira något speciellt.