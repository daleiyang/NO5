Visste du att...
...det på 1700-talet ibland var förbjudet att köpa utländska varor som till exempel kaffe?
De som bestämde ville inte att svenskarna skulle slösa sina pengar på sånt.
En god lukt av nykokt kaffe fyller rummet och damerna lyfter sina små koppar till munnen.
"Mmmm. C'est délicieux!" 
En lång stund hörs bara belåtna små suckar och pinglandet från silverskedar som rör runt i kopparna.
Om vi kunde begripa vad det var husbonden var orolig för?
Vad är det för konstigt med att bjuda på lite kaffe?
"Är det inte skam att denna underbara dryck inte ska vara tillåten..."
börjar en av damerna kring bordet, men hon avbryts av steg utanför dörren, som slås upp med väldig fart.
Där står en av tjänsteflickorna, röd i ansiktet och andfådd.
Korvarna kommer!
"Frun... korvarna kommer!" flämtar hon.
"De har hört att det är kaffe här.
De är redan innanför porten!"
"Fort!" ropar värdinnan.
"Lovisa tar kannan och springer upp på vinden med den.
Kopparna gömmer vi i... i kakelugnen!"
Tjänsteflickan rycker åt sig den väldiga kopparkannan och försvinner ut.
Det sprakar en brasa i en kakelugn i det här rummet också.
Alla de små sirliga kopparna hamnar innanför luckorna med en väldig fart.
"Men, Adolphine, blir de inte fördärvade?" frågar en av gästerna.
"Äsch! Äkta kinaporslin ska väl tåla lite värme..."
Knappt har kakelugnsluckorna stängts, förrän dörren åker upp igen och tre karlar stövlar in.
De har mörkblå rockar med mässingsknappar, de är nog poliser.