I många andra länder i Europa är bönderna livegna.
Det betyder att de lyder under en adelsman.
Han bestämmer över dem och de får inte flytta från hans gård utan lov.
Sverige är ett av de få ställen där bönder har representanter i riksdagen.
Riksdagen och rådet
Något av det viktigaste som händer i Sverige på frihetstiden, är att riksdagen faktiskt styr landet, ungefär på samma sätt som den gör i dag.
Ända sedan medeltiden har de högsta adelsmännen bildat en liten grupp som kallas riksrådet.
Det här rådet har hjälpt kungen att styra riket.
Det finns kvar nu också och fungerar som ett slags regering.
Men det nya på frihetstiden är att riksdagen kan ge männen i riksrådet sparken, om de inte bestämmer bra saker.
Kungen är med och röstar om vad rådet ska bestämma, men det finns inget som säger att hans förslag ska vinna.
En ny tid
Så här har det aldrig sett ut i Sverige förut.
Nyss bestämde kungen allting själv, nu får vissa delar av folket vara med och påverka hur landet ska styras.
Men de fyra stånden finns kvar och det är finare att vara adelsman än bonde.
Fast under 1700-talet blir det så att fler och fler människor inte hör till något stånd alls.
Det är pigor och drängar ute på landet och enkla, fattiga människor i städerna som inte har någonting att säga till om.
Det kommer att dröja länge innan någon bryr sig om vad de tycker.
De fyra stånden
Adel, präster, borgare och bönder hade funnits sedan medeltiden.
Det var bara de som hörde till de fyra stånden som fick vara med och bestämma i riksdagen.
Men under 1700-talet börjar det finnas sådana som inte hör till något stånd alls.
De blir fler och fler, och vill också ha något att säga till om.