Ett nytt kungapar
Sverige hade förlorat kriget mot Ryssland.
Villkoret för att Sverige skulle få behålla Finland var att den ryska kejsarinnan Elisabeth fick vara med och bestämma om vem som skulle få bli kung efter kung Fredrik, som inte hade några egna barn.
Kejsarinnan ville ha en av sina släktingar, en tysk prins som hette Adolf Fredrik.
Och så blev det.
Adolf Fredrik och Lovisa Ulrika
År 1751 heter Sveriges nye kung Adolf Fredrik.
Han är ganska snäll och stillsam och har inga större problem med att inte få bestämma allting själv.
Kanske trivs han bäst när han får hålla på med musik eller svarva vackra snusdosor av trä?
Adolf Fredrik är gift med Lovisa Ulrika.
Men hon är syster till den mäktige fursten av Preussen i Tyskland, och blir mer och mer missnöjd med att kungen i Sverige har så lite att säga till om.
Lovisa Ulrika vill gärna att det svenska hovet ska vara lika fint som i andra länder ute i Europa.
Hon anstränger sig för att få fart på både konst och vetenskap i Sverige och kallar in skådespelare och operasångare från Frankrike och Italien.
Drottningen är också mycket intresserad av naturvetenskap och grundar Vetenskapsakademien för att uppmuntra uppfinningar och forskningsresor.