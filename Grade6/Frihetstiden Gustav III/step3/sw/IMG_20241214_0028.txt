Gustav III
När Adolf Fredrik dör år 1771 blir hans son Gustav kung.
Gustav är den tredje svenske kungen med det namnet.
Före honom har Gustav Vasa och Gustav II Adolf regerat, och nu har han alltså blivit Gustav III.
Gustav hade bara varit kung i ett år, när i augusti år 1772 gjorde en kupp och tog över makten från rådet och de olika stånden.
Med hjälp av officerare och soldater i sitt eget livgarde lyckades han arrestera medlemmarna i rådet.
Nu hade Gustav III makt att besluta hur landet skulle styras.
Till att börja med var det han själv som skulle bestämma vilka som fick sitta i rådet.
De politiska partierna, hattar och mössor, förbjöds.
Kungen blev nästan enväldig, även om riksdagen fanns kvar.
Att starta krig var en av de få saker som kungen inte fick göra på egen hand.
Ett lysande hov
Gustav ville ha ett stort och lysande hov, precis som kungarna i Frankrike.
Han ville samla alla förnäma och eleganta människor som fanns i landet omkring sig och leva ett liv som var lyxigt och påkostat från morgon till kväll.
Det började redan när kungen klev ur sängen.
Då skulle han vara omgiven av en mängd fina herrar som fick titta på när kungens betjänter tvättade och klädde honom.
En gång i veckan samlades hela hovet för att se på när kungen och hans familj åt middag.
Vad skulle du tycka om att ha en massa människor som tittade på när du steg upp ur sängen och tvättade dig?