P 22

Vilka kemikalier som får användas bestäms av politiker. 

Vissa kemikalier är så farliga för naturen och oss människor att de har förbjudits.

Människan påverkar.

Vi bygger städer, industrier, vägar och ändrar om i naturen. 

Våra utsläpp påverkar naturens kretslopp. 

På en del ställen har utsläpp förstört både naturen och möjligheterna för människor att fortsätta bo där.

Utsläpp.

När man besprutar odlingar kommer bekämpningsmedel ut i naturen. 

Kemikalierna sjunker ner i marken och rinner längs diken och vattendrag. 

Giftet kan skada organismer som lever i vatten och mark. 

För att få bra odlingsmark har man dikat ut och tagit bort våtmarker. 

Men då rinner det förorenade vattnet istället snabbare ut i sjöar och hav. 

Vattnet hinner inte renas på vägen.

När det hamnar för mycket näring på fel plats kallar man det för övergödning. 

Näring från gödslade åkrar kan till exempel följa med vattnet ut i sjöar och hav. 

Detta får till följd att sjöar och våtmarker växer igen och att haven drabbas av algblomning.

Försurning.

Regn är normalt svagt surt av den koldioxid som finns i luften.

Men när vi använder fossila bränslen (bensin och olja) bildas giftiga gaser som kan lösas upp i regnmolnens vatten. 

Då bildas de starka syrorna svavelsyra och salpetersyra som regnar ner på jorden. 

Det kan försura sjövatten så att fiskar och annat liv i vattnet skadas.

Kemikalier i vår närhet.

Om kemikalier finns i naturen, i vatten, växter och djur, får vi människor också i oss det. 

Man kan mäta hur mycket av olika kemikalier som finns i maten som vi äter. 

Vi påverkas också av kemikalier som finns i leksaker och kläder.

P 23

Falu rödfärg har använts på hus i flera hundra år. Färgen skyddar virket.

Kemi kan lösa problem.

Vi människor har orsakat många problem i naturen, 

men idag har vi också mycket kunskap om hur vi påverkar naturen och hur vi kan undvika och lösa problem.

För att böndernas odlingar inte ska bli uppätna av insekter, 

kan man spruta med bekämpningsmedel som håller insekterna borta.

Med gödsel växer odlingarna dessutom snabbare. 

Gödsel och bekämpningsmedel gör därför att man kan odla mer mat på mindre yta.

För att skydda hus från att förstöras av svamp har man länge använt målarfärg. 

Falu rödfärg har använts i flera hundra år. I den röda färgen finns metallen koppar.

Vattenrening.

Utsläpp kan förorena vatten. 

Men vatten som får rinna långsamt en lång sträcka innan det kommer ut i sjöar och hav hinner renas från olika ämnen. 

Marken kan filtrera vattnet och många ämnen kan brytas ner på vägen. 

Idag gör man konstgjorda dammar för att rena vatten.

En försurad sjö kan snabbt räddas genom att man häller i kalkpulver. 

Kalk är basiskt och det sura sjövattnet blir då neutralt. 

Men fortsätter det komma sura ämnen till sjön kommer den återigen att bli försurad.

Ett av de största problemen i världen är tillgång till rent dricksvatten. 

I vårt land har vi stora reningsverk som renar vattnet. 

Vi kan dricka vatten direkt från kranen. 

Så är det inte på många ställen på jorden. 

Satsningar på säker vattenförsörjning och vattenrening har stor betydelse för både miljö och hälsa.

Sjukdomar.

Människor har länge använt örter och växter från naturen som läkemedel. 

Idag har vi många olika slags mediciner och vaccin som hjälper oss att vara friska. 

Vissa sjukdomar som var vanliga förr är nästan helt borta nu för att man har tagit fram vaccin mot dem.

Konservera mat med syror.

Redan under bronsåldern hade man många knep för att få maten att hålla längre. 

Kött kunde saltas, torkas eller rökas. 

Senare lärde man sig att syror kan användas för att konservera mat, motverka bakterier. 

Idag innehåller många livsmedel någon syra som gör att vi kan förvara länge. 

Två sådana exempel är inlagd sill och ättiksgurka.

P 24

Metaller.

TENN är en grå metall som smälter vid ganska låg temperatur. 

Det vet den som har gjutit tennsoldater. 

Tenn är inte giftigt och angrips inte av syror. 

Därför används det till konservburkar.

SILVER används i smycken, bestick och prydnadsföremål.

KVICKSILVER är den enda metall som är flytande vid rumstemperatur. 

Förr användes det i termometrar och fortfarande kan det finnas i vissalampor. 

Eftersom det är mycket giftigt har många användningsområden förbjudits.

KOPPAR är en mjuk och böjbar metall som leder elektricitet bra. 

Därför används den till elledningar. 

Ibland bildas en grön, matt yta utanpå kopparen. 

Man säger att koppar ärgar.

JÄRN är en av de vanligaste metallerna och den som vi utnyttjar mest. 

Järn är en hård och stark metall som kan vara magnetisk. 

Hettar man upp järn så att det glöder kan man smida det.

ALUMINIUM är ett av de vanligaste ämnena på vår planet.

När man ska framställa rent aluminium från berggrunden krävs det enorma mängder elektrisk energi. 

Därför är det så smart att panta aluminiumburkar så att de kan återvinnas.

GULD är en smidbar och extremt böjlig metall. 

Den används i smycken och till tandlagning. 

Guld och silver blir inte förstört av fukt eller vanliga syror.

De kallas därför ädla metaller.

P 25

Begrepp.

atom: en av naturens allra minsta byggstenar, unik för varje grundämne.

baser: motsatsen till syror, kan vara både svaga och starka.

blandning: när olika ämnen finns tillsammans utan att bilda något nytt ämne.

fast form: när ämnet är i stora eller små bitar, eller som ett pulver.

flytande form: när ämnet flyter eller rinner, en vätska.

försuras: att något blir surt, till exempel sjövatten som tar emot surt regn.

gasform: när ämnet är som rök eller ånga.

grundämne: ett ämne som består av bara en sorts atomer.

härdplast: hård plast som inte kan återvinnas.

kemisk förening: ett ämne som består av mer än en sorts atomer.

kemisk reaktion: när två eller fler ämnen reagerar med varandra och bildar ett nytt ämne.

kemist: en person som har till yrke att studera olika ämnen och ibland att utveckla nya.

konservera: att behandla mat, till exempel med syra, så att den kan lagras utan att bli dålig.

legering: en blandning av en metall och ett annat ämne.

lösning: en blandning där man inte kan se de olika delarna, till exempel saltvatten.

mikroplast: mycket små plastdelar som inte fångas upp i reningsverk utan hamnar i sjöar och hav.

molekyl: en eller fler atomer som sitter ihop.

neutralt: när ett ämne inte är surt eller basiskt, utan precis mittemellan.

syror: ämnen som är kemiskt sura, motsatsen till baser, kan vara starka eller svaga.

termoplast: mjuk plast som ofta går att återvinna.

återvinna: att använda något igen, till exempel ett material som blir nya produkter.

Kan du nu?

Ge exempel på några grundämnen.

Vilka olika former kan ett ämne vara i?

Vad menas med kokpunkt?

Ge exempel på en kemisk reaktion.

Ge exempel på något som kan lösas i vatten.

Förklara hur plast tillverkas.

Vilka nackdelar finns det med att använda plast?

Vilka typer av avfall kan man återvinna?
