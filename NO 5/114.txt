Fjällen förr och nu.

Samerna är ett ursprungsfolk som har levt i fjällen under lång tid, 

i området som idag är de norra delarna av Sverige, Norge, Finland och Ryssland. 

Området kallas för Sameland, Såpmi på samiska. 

Där levde samerna av jakt och fiske. 

De fångade in renar för att få mjölk, kött och skinn. 

Renarna användes också som dragdjur och som lockdjur i jakt.

Även idag arbetar många samer med renskötsel och låter renarna ströva fritt i fjällen. 

Renskötarna följer deras vandring och driver ihop dem när det är dags för märkning och slakt. 

Renskötseln idag är modern med större renhjordar, 

och man använder terrängfordon och helikoptrar för att se till och samla in dem.

Renarna betar i fjällen.

Förr fanns det vilda renar i Sverige. 

Idag finns det bara kvar tamrenar som ägs av samerna. 

Renen klarar sig bra i fjällets hårda klimat. 

Den har päls på hela kroppen, till och med på mulen.

Pälsen är tät och hårstråna ihåliga och luftfyllda, vilket isolerar mot kylan. 

Allra helst äter renen lavar som innehåller mycket näring, 

men den betar också risväxter, gräs, blad, örter och svamp. 

På sommaren går renen högre upp på fjället för att beta. 

När vintern kommer söker den skydd i skogarna längre ner. 

För att hitta lavar under snötäcket måste den sparka bort snön.

Olika intressen skapar konflikter.

Det finns många åsikter om vem som har rätt till markerna i fjällen.

Man diskuterar hur mycket skog som ska huggas ner, 

hur många renar som får beta och var de får vandra. 

Både renbetet och skogsbruket påverkar naturen. 

Fjällens natur är viktig för alla. 

Idag måste renägare, markägare och naturvårdare samarbeta.

Rovdjurens plats i fjällen diskuteras också mycket. 

Där lever alla våra fyra stora rovdjur: björn, varg, järv och lo. 

Men jakt och brist på föda har gjort det tufft för dem att överleva i fjällen. 

Tidigare jagades rovdjuren så hårt att de minskade i antal. 

Nu bestämmer myndigheterna när djuren får jagas och hur många djur som får skjutas.

Det minskade antalet lämlar har minskat antalet fjällrävar.

Samtidigt har rödrävarna blivit fler. 

De har samma föda som fjällrävarna och kan dessutom döda dem. 

Därför är fjällräven idag ett hotat rovdjur.
