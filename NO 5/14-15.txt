P 14

Skaka på flaskan med olja och vinäger så får du en blandning.

Blandningar.

När olika ämnen finns tillsammans utan att bilda något nytt ämne kallas det blandning. 

Det finns flera olika sätt att skilja ämnena i en blandning åt.

Luften är en blandning av gaser, även om man inte kan se det med blotta ögat. 

I luften finns bland annat koldioxid, kväve och syre.

Salladsdressing är också en blandning. 

Den blandningen kan man lätt se om man låter dressingen stå ett tag. 

Den består ofta av matolja och vinäger, som lägger sig i skikt. 

Överst flyter oljan och under den ligger vinägern. 

Innan man tar dressing på salladen skakar man flaskan ordentligt. 

Då skakar man sönder oljan i små droppar som blandar sig med vinägern. 

Men efter ett tag flyter oljan upp och lägger sig överst igen.

Legeringar.

Många metaller är mjuka och böjliga, medan andra är spröda och svåra att forma. 

Om man blandar metaller kan man få fram ämnen med egenskaper som passar bättre för det man vill göra. 

Brons är till exempel en blandning av koppar och tenn. 

Både koppar och tenn är mjuka, men blandningen brons är hårdare. 

Om man blandar en metall med en annan metall eller ett annat ämne, kallas det för legering. 

Det vanligaste sättet att få en legering är att smälta ihop ämnena med varandra. 

Mässing är en legering av koppar och zink.

Många blåsinstrument tillverkas i mässing, eftersom det leder ljud mycket bra. 

Stål, som är ett vanligt och användbart material, är en legering av järn och kol.

P 15

Lösningar.

Om du häller salt i ett glas med vatten ser det ut som om saltet försvinner. 

Du kan inte se saltet, men du känner smaken av det om du dricker. 

Det har inte skett någon kemisk reaktion, det har alltså inte bildats något nytt ämne. 

I glaset finns fortfarande både salt och vatten, men saltet syns inte, eftersom det har lösts upp i vattnet. 

Det har bildats en lösning med vattnet som lösningsmedel.

Göra rent.

När man ska städa och göra rent räcker det inte alltid att sopa eller dammsuga. 

Smuts som sitter fast måste tvättas bort. 

Man kan gnugga med vatten, men ibland räcker det inte på svåra fläckar.

Med tvål, tvättmedel eller diskmedel blir vattnet ett bättre lösningsmedel. 

Det beror på att sådana medel innehåller ämnen som kan binda fett och smuts så att det kan sköljas bort. 

Ibland kan man behöva ett ännu starkare lösningsmedel, till exempel aceton eller lacknafta.

Starka lösningsmedel har ofta farliga ångor som är giftiga att andas in.

Därför ska man alltid läsa på förpackningen innan man använder starka rengöringsmedel. 

Klottersanering.

Lim, klister och målarfärg.

Det finns olika klister och lim som används för att sätta ihop saker.

I tuben eller flaskan finns ämnena som limmar tillsammans med lösningsmedel, 

som avdunstar när limmet kommer ut i luften. 

När det inte finns något lösningsmedel kvar, torkar och stelnar limmet.

Det blir fast och hårt och håller ihop det man limmat.

Precis som lim innehåller målarfärg lösningsmedel. 

När man målar avdunstar lösningsmedlet och färgen torkar. 

En del färger har vatten som lösningsmedel, 

andra färger har starkare lösningsmedel som luktar när färgen torkar. 

Sådana lösningsmedel avdunstar och ångorna som bildas är farliga att andas in. 

Därför måste man vädra ordentligt när man målar med sådan färg.
