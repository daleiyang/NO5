Djur i Alperna. Lammgam. Murmeldjur.

Bland de höga bergen finns svåråtkomliga ställen för människan.

Det gör att djur och fåglar kan röra sig mer fritt där än nere i dalarna. 

Uppe bland skog och klippor kan man hitta de stora rovdjuren björn, varg och lodjur. 

Det finns många olika fågelarter i bergen, bland annat rovfåglar som örnar, falkar och gamar.

Den största rovfågeln uppe i bergen är den stora lammgamen.

Det är en mäktig fågel med mer än 3 meter mellan vingspetsarna.

Den har varit utrotad, men har blivit återinförd för att återigen kunna segla mellan klipporna i bergen. 

Lammgamen äter mest döda djur. 

Ibland flyger den högt upp och släpper ner ett kadaver mot klipporna för att krossa benen. 

Då kan den komma åt den saftiga märgen som finns inuti benen.

Djur som gräver tunnlar.

Alpernas motsvarighet till våra fjällämlar är murmeldjuren. 

De är ungefär lika stora som kaniner och lever i hålor på bergssluttningarna. 

De gräver stora tunnelsystem under markytan med gångar som kan vara mellan 10 och 70 meter långa. 

Flera djur bor ihop i små kolonier och visslar högt för att varna varandra för faror. 

De sitter ofta upprätt som ekorrar, och spanar omkring sig. 

Murmeldjuren äter insekter, gräs, örter, ris och rötter och går i dvala under vintern.
