Att leva i fjälltrakterna.
En fjärdedel av Sveriges yta är fjälllandskap.
Att överleva i fjällen är svårt.
Snön ligger kvar länge, sommaren är kort och vintern lång.
Det blåser och är kallt.
Man kan se hur naturen förändras när man vandrar uppför fjället.
Längst ner finns den fjällnära barrskogen.
Där barrträden inte klarar av att växa tar fjällbjörkskogen vid.
Ju högre upp man kommer på fjället, desto strängare blir klimatet.
Högst upp på kalfjället kan det blåsa hårt.
Där är det stenigt och jordlagret är väldigt tunt.
De här olika områdena kallas för växtzoner.
De växter och djur som finns i en viss zon har egenskaper eller beteenden som gör att de kan leva där.
Detta kallas för anpassning.
Fjällbjörkskog. Den starka vinden och det tunna jordlagret gör att fjällbjörkarna är korta, starka och knotiga.
Små korta buskar växer tätt och är svåra att ta sig igenom.
Fjällnära barrskog. Skogens höga granar kan bli mycket gamla.
På vintern drar sig många djur ner från fjället för att söka skydd i skogarna.
För att ett träd ska få bra fäste med rötterna och stå stadigt när det blåser krävs ett jordlager.
Ju högre upp på fjället man kommer, desto tunnare blir jordlagret.
Högst upp är berget kalt. Där kan inga träd växa.