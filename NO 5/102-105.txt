P 102

Vad händer under ytan?

Haven har varit viktiga för oss människor under lång tid. 

Vi har använt haven till mycket, men idag är det många fler människor som ska samsas om haven. 

Det gör att vi påverkar livet i havet mer. 

Dessutom känner vi inte till allt som händer under ytan. 

Om en skog huggs ner uppe på land kan man se det tydligt. 

Men om ett korallrev förstörs i havet så syns det inte. 

Om fiskarna blir färre syns inte det på havets yta. 

Vi måste lära oss mer om hur haven fungerar, om livet i vattnet och vad som händer om vi förändrar det.

Fisket förr och nu.

Människan har levt av fisk ända sedan stenåldern. 

Man fiskade i åar och längs kuster för att få mat. 

Senare började man fiska för att sälja fångsten eller byta den mot andra varor. 

Idag ser fisket annorlunda ut. 

Nu finns det mängder med stora båtar som kan fiska långt ute på djuphaven, ofta dygnet runt under flera veckor i sträck.

Mycket av den fisk som fångas används inte som mat till oss människor utan som djurfoder. 

Det blir foder till grisar, kycklingar och till fiskar i fiskodlingar.

Den vanligaste fiskemetoden är trålning. 

En trål är ett strutformat nät som dras efter båten. 

Då kan man fiska ända ner på botten och fånga väldigt mycket fisk. 

Men tyvärr förstör trålarna havsbottnarna för det som lever där. 

Dessutom följer det med mycket i trålen som man inte vill ha, till exempel mindre fiskar och andra djur. 

Om man tar upp fiskar som inte hunnit bli vuxna, kan de inte föröka sig och lägga nya ägg.

Olja och övergödning.

Idag är det tät båttrafik över haven, med både fiskebåtar, lastbåtar och passagerarfartyg. 

Oljeutsläpp från båtar och från oljeriggar till havs är ett allvarligt problem för livet i havet. 

En fågel som får olja på sig har svårt att klara sig, och oljan finns kvar länge i havet innan den bryts ner.

Övergödning betyder att det kommer ut mer näringsämnen i havet än vad som är normalt och naturligt. 

Älvar och floder för alltid med sig näringsämnen naturligt, men mycket orsakas av oss människor.

Vi släpper ut näringsämnen från reningsverk, industrier, skogsbruk och jordbruk. 

Värst blir det på grunt vatten nära kusterna. 

Haven kan bli övergödda, försurade eller syrefattiga.

Det finns många fiskarter som nästan helt försvunnit för att vi har fiskat för mycket. 

Tonfisken är en av de hotade arterna.

P103

Framtiden.

Vi människor måste samarbeta för att haven och dess invånare ska må bättre och för att vi inte ska utrota djur och växter. 

Många människor i många olika länder måste samsas och förstå att haven är en stor gemensam livsmiljö. 

Det vi gör i ett land påverkar inte bara den delen av havet utan allt annat runt omkring. 

Det vi häller ut vid en kust stannar inte där. 

Om en fiskart försvinner kanske det gör att flera andra djur försvinner så att näringskedjor förstörs. 

Vi måste också förstå att det vi gör på land påverkar haven. 

Utsläpp på land hamnar förr eller senare i haven, antingen via luften eller från floder eller marken.

Havsforskning.

Idag forskar man mycket för att försöka ta reda på hur haven mår.

Man tar regelbundet vattenprover för att mäta hur mycket skadliga ämnen det finns och om det förändras med åren. 

Forskarna studerar näringskedjorna för att få kunskap om vilka arter som är viktiga för varandra.

Många forskare arbetar med klimatfrågor. 

Man vill ta reda på hur klimatet ändras och hur haven påverkas av det. 

Vad händer om haven blir varmare, om salthalten minskar eller om-haven försuras?

Man vill också ta reda på hur mycket som är naturlig förändring och vad somär orsakat av människan. 

Ju mer man vet, desto lättare är det att göra något åt det.

MARINA RESERVAT. På land kan man göra naturreservat för att skydda naturen. 

Till havs kallas det för marina reservat. 

Sådana finns idag på flera håll utmed Sveriges kust.

OLJEUTSLÄPP. För att minska risken för oljeutsläpp måste fartyg som fraktar mycket olja numera ha dubbelskrov.

Frakttrafiken styrs också upp för att färre båtar ska krocka. 

I vissa delar av havet, där man vet att det finns många fåglar, kan man förbjuda båttrafik. 

För att borra efter olja i haven krävs noggranna utredningar och tillstånd.

FISKEKVOTER. För att inte havet ska bli utfiskat eller en fiskart utrotas, kan man införa bestämmelser om vad och hur mycket man får fiska.

Det kallas fiskekvoter och bestäms av politiker.

MILJÖGIFTER. Miljögifter är alla de skadliga ämnen som kommer ut i naturen. Flera ämnen som man vet förstör livet i havet är numera förbjudna. 

Man kan även rena vattnet i floder och älvar innan det kommer ut i havet.

P104

Däggdjur i havet.

TUMLAREN är den enda val som finns i Östersjön. 

Den kan bli 1,8 meter lång och väger omkring 50 kg. 

Numera är den mycket sällsynt i Östersjön, eftersom den har jagats och dessutom fastnar i fisknät. 

Även miljögifter i havet har gjort den mindre vanlig, men den finns fortfarande vid Västkusten.

GRÅSÄLEN är en duktig dykare, som kan vara under vatten i 25 minuter.

De kan stänga både öron och näsborrar när den är under vatten och fångar fisk. 

Gråsälen lever i flock, och har man tur kan man se en grupp sälar vila i solen på en klippa eller ett skär.

Där ligger de och ylar och gläfser till varandra.

BLÅVALEN är det största däggdjur som någonsin har funnits på jorden. 

En vuxen blåval kan bli 35 meter lång och väga 170 ton.

När blåvalsungen (som kallas kalv) föds, väger den 3 ton och är 7 meter lång. 

Den suger i sig 500 liter mjölk om dagen från sin blåvalsmamma och ökar i vikt med 18 kg i timmen under det halvår som den får mjölk.

DELFINEN är slät så den blir smidig i vattnet. 

Ungen kan dia sin mamma upp till två år innan den börjar äta fisk. 

Delfiner pratar med varandra genom visslingar och klickljud och varje delfin har sitt speciella läte. 

Delfinen har små tänder som den fångar bytet med, men sedan sväljer den fisken hel. 

Delfinerna lever i flockar, som består av flera familjer.

P105

Begrepp. bräckt vatten: en blandning av sött och salt vatten.

kamouflage: när ett djur har färg och mönster som liknar omgivningen och som gör det svårare att upptäcka djuret.

koloni: när djur lever många tillsammans.

trålning: en fiskemetod, man drar ett stort strutformat nät djupt ner i vattnet efter båten.

övergödning: när havet tar emot mer näringsämnen än vad som är normalt och naturligt.

Kan du nu?

Finns det mest sötvatten eller saltvatten på jorden?

Varför finns det fler olika arter nära kusterna än i djuphaven?

Ge tre exempel på hur fiskar är anpassade till ett liv i havet.

Beskriv en näringskedja i havet.

Varför är fiskarna i Medelhavet mer färggranna än i Östersjön?

Förklara varför Östersjön är ett speciellt hav.

Ge exempel på hur människan påverkar haven.
