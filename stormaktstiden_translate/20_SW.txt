Vägar, post och tidningar.
Axel Oxenstierna förstod att mycket måste ordnas för att stormakten Sverige skulle fungera bra. 
En av de viktigaste sakerna var att förbättra vägarna så att vagnar och soldater lätt kunde ta sig fram genom landet och mellan städerna. 
Tidigare var vägarna nästan bara som stigar. 
Längs vägarna öppnades gästgiverier där resande kunde äta och sova. 
Där kunde man också byta till sig utvilade hästar. 
Bönder som bodde längs vägen måste hjälpa till att skjutsa resande. 
Krigen gjorde att det var brist på pojkar och män. 
Ofta var det flickor från 12-årsåldern och uppåt som fick skjutsa runt folk. 
I Sverige var det så vanligt att ingen tänkte på det.
Men för de utländska resenärerna var det ovanligt. 
De blev så förvånade och imponerade över att flickor var kuskar att de skrev om det. 
Resenärerna skrev också mycket annat om sina resor.
En fransman på resa.
År 1634 reste fransmannen Charles Ogier till Sverige. 
Han har skrivit om sin resa i en dagbok.
Eftersom Sverige hade långa kuster var det praktiskt att resa med skepp. 
Men skeppet Charles åkte med råkade ut för storm. 
Han trodde att han och hans sällskap skulle dö. 
Han skrev att de ”kastade upp så våldsamt, att vi till sist kräktes blod, krälande på däck som fyrfotingar.”
När de kom i land red de på hästar. På vintern åkte Charles släde. 
Han skriver: ”Det är härligt att i hastig fart glida fram på sjöarnas jämna yta under den stjärnbeströdda himlen. 
... Det händer ibland att släden stjälper, men det är nästan utan fara. 
Tvärtom skrattar man bara, när man rullar runt i snödrivorna.”