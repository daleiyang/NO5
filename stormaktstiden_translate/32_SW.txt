Adelsfamiljer och slott.
De flesta av människorna vid Kristinas hov var svenska adelskvinnor och adelsmän. 
Drottningens favorit var greve Magnus Gabriel De la Gardie.
Han var son till Ebba Brahe som Kristinas pappa varit kär i en gång i tiden. 
Magnus Gabriel levde på skatten han fick från de över tusen gårdar han ägde runt Östersjön. 
Han fick också många gåvor av Kristina. 
Magnus Gabriel skröt med att det var han som införde lyxen i Sverige. 
Han och hans fru Maria Euphrosyne lät bygga och rusta upp många herrgårdar och adelsslott som finns kvar att besöka än idag. 
Deras finaste slott var Läckö i Västergötland.
I slutet av stormaktstiden ritade arkitekten Erik Dahlberg av Läckö och flera andra av Sveriges finaste herrgårdar och slott. 
Han fyllde på bilderna med torn och detaljer som inte alltid fanns i verkligheten.
Så här ser Läckö slott ut idag. 
Adeln byggde många fina herrgårdar runtom i Sverige under stormaktstiden. 
De byggdes efter senaste modet i Europa och var ofta fyllda av konstverk och målningar.