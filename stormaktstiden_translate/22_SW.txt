Ordning i staden.
På 1600-talet grundades många nya städer i Sverige. 
De gamla medeltida städerna hade smala krokiga gränder. 
Nu skulle det vara ordning och reda. 
De nya städerna fick raka gator och fyrkantiga kvarter. 
Ett exempel är Göteborg som grundades i början av 1600-talet. 
Kung Gustav II Adolf hade bjudit in holländare som fick hjälpa till att bygga upp staden och bli köpmän där. 
I staden bodde också människor från många andra länder, som Tyskland, Skottland och England. 
Göteborg var Sveriges port västerut mot de stora haven. 
Hit kom skepp från hela världen.
På den här kartan av Göteborg från år 1644 kan du se de fyrkantiga kvarteren och en försvarsmur som byggdes i zick-zackmönster.
Holländarna såg också till att gräva kanaler i staden.
Burkus och apan.
I rättegångsprotokoll från Göteborg kan man läsa om spännande saker som hände i staden.
Murmästargossen Burkus Schwartskopf arbetade på ett hustak i Göteborg en dag år 1695. 
Då överfölls han plötsligt av en apa som bet honom i huvudet flera gånger. 
Apan hade rymt från en krog i närheten där den hölls fången som underhållning för gästerna. 
Krogägaren dömdes till böter och domen skrevs ner. Därför vet vi idag vad som hände Burkus och att apan fanns.
Anna och tjuven.
Många människor var fattiga i Göteborg. 
En av dem var Anna Tolsdotter som var runt 11 år. 
Hon sålde bröd på torget.
En majdag år 1697 försökte en soldat stjäla bröd från henne.
Anna drog fram en kniv och högg soldaten i armen. 
Hon hamnade inför rätta. 
Eftersom hon var fattig och ung blev hennes straff bara att betala för soldatens läkarvård.