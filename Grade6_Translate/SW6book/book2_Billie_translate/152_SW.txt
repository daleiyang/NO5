DET ÄR LÖRDAG och Petra har bestämt att vi ska spela sällskapsspel. 



Först äter vi tacos, och sedan blir det glass med maränger. 



Mange räknar ut hur många maränger man får ta per person och det blir inte mer än fyra stycken var. 



Tea frågar försiktigt om hon inte kan få kolla på tv-programmet som alla i hennes klass ser. 



Vill du inte spela spel?” frågar Petra. Man hör på hennes röst att hon är besviken.



Tea står inte på sig. Hon vet ju vad som gäller: på lördagskvällar umgås man med familjen. 



Man turas om att välja spel. Förra veckan var det Petra som valde och då blev det Alfapet. 



Idag har Mange valt Monopol. 



Eftersom jag aldrig har spelat Monopol tycker jag att det ska bli kul. 



Mange och Petra blir jätteglada när de kommer på rätt gata och får köpa hus. 



Någonting säger mig att de blir extra glada för att Alvar och Tea ska fatta att vi har det mysigt.
