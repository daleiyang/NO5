Jag cyklar som en dåre ut ur Bokarp. Skogen och åkrarna brer ut sig mer och mer. 



Vinden i ansiktet och i håret. Frihet. Från den breda vägen tar jag av till en smal. 



Att Nadine bor på landet hade jag fattat.



Men hur många träd det fanns i världen hade jag ingen aning om, eller hur många insekter som vill leta sig in i näsan. 



Jag kollar på gps:en i mobilen att jag är på rätt väg. Fem minuter senare är jag framme.



Det lilla huset ligger alldeles ensamt vid en slingrande bäck. Framför det står en äldre bil. 



En hund springer omkring för sig själv och småskäller: golden retrievern. 



Jag slänger in cykeln i skogen och smyger närmare huset, slinker in bakom en bod. 



Ytterdörren står halvöppen. Tvätten hänger på ett sträck. 



Lakanen fladdrar i vinden.



Det kommer ut en kvinna med lika långt brunt hår som Nadine. 



Hon stoppar handen i fickan och tar fram ett paket cigaretter, sjunker ner på trappen och tänder en cigg. 



Hon drar långa, djupa halsbloss. 



Det är något med hennes sätt att röka som gör att jag tänker på mamma.



Dörren slås upp igen. Nadine kommer ut på trappen. 



Hon spanar oroligt mot vägen som jag nyss kom cyklande på. 



Ska du inte komma in?” Hon som jag tror är mamman svarar inte. Det är tyst ett tag. 



Vinden skakar om träden runt mig, får hårtovorna att sticka iväg. 



Jag backar in bakom hörnet.
