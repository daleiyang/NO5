Jag är ett stackars fosterbarn som inte kan lyda hela tiden, det fattar ju vem som helst.”



Inte en skymt av ett leende på Nadines vackra läppar. 



Hon vinklar upp och skrapar av tallriken så att den överblivna maten glider ner i den svarta sopsäcken. 



Det här var inte gott.”



Efter skolan går hon iväg ensam med sin sträckta rygg. Jag kommer att tänka på en balettdansös. 



Kanske hade hon varit känd om hon inte bott i Bokarp.



Kanske hade hon varit med i en talangjakt på tv och vunnit, och det hade stått i tidningarna om henne.



Hon har haft otur som hamnat i Bokarp. Här är det svårt att ha hemligheter. 



Det finns för få människor att prata om. I Stockholm hade Nadine kunnat försvinna i mängden. 



Hon hade kunnat bo i ett hus långt bort utan att en enda människa hade orkat bry sig. 



För Nadine skulle det ha funkat bättre.



Nu är vi i Bokarp, varken vi vill eller inte. 



Och det är inte längre för Evins skull som jag vill följa efter Nadine. 



Det är för att jag vill veta, precis som alla andra. 



Problemet är att det inte går att hitta hennes adress. 



Evin har sagt att hon brukar ta bussen ute vid vägen efter skolan. 



Men jag kan ju inte bara kliva på samma buss, jag måste komma på något annat.



Samma kväll knackar jag på Teas dörr för att fråga om hon har ett suddgummi. 
