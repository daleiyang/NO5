DET ÄR SÅ MYCKET folk på perrongen att det är lätt att komma bort, som tur är. 



Jag sätter mig på väskan för att vara säker. Här nere är jag så gott som osynlig. 



Människorna tittar in i varandras ögon eller ut i tomma intet. 



Jag rullar fram och tillbaka, fram och tillbaka på väskhjulen. 



Jag lyfter på fötterna och åker ner för en liten sluttning i asfalten. 



För sent inser jag att tågperrongen är på väg att ta slut. 



Skit också, hinner jag tänka, snart kommer jag att ligga på spåren med ont och Cecilia kommer att dyka upp och säga så går det. 



Men precis innan det händer kör jag in i ett par ben. 



Krocken är så hård att både väskan och jag ramlar på marken.



”Förlåt”, säger jag.



Mannen borstar med sur min av byxorna. 



Det bubblar upp skratt i mig. 
