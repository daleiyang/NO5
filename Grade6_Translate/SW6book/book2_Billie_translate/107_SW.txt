Men bara för en kort sekund. 



I nästa stund skriker vi av skratt när vi leker dunken med några andra på gården. 



Vi gömmer oss tillsammans bakom några grävskopor.



Vi skrattar så mycket att skrattet bubblar ut och vi blir upptäckta. Jag älskar Solkullen.



Jag håller mitt löfte och försöker prata med Nadine.



Men först lockar Evin och Filippa över Ayo till sitt gäng. 



Ayo ska få följa med Filippa hem efter skolan för första gången. 



På en sekund blir Nadine alldeles ensam. 



Jag hinner ikapp henne på väg till matsalen och frågar om vi ska sitta ihop. Hon nickar vagt. 



Jag pratar på när vi tar tacogratinerad kyckling, 



berättar om Stockholm och om när jag var med i matgruppen som krävde ny matleverantör, 



tills jag fattade att grupper inte var något för mig. 



Nadine verkar inte särskilt intresserad.



Vi hamnar ensamma vid ett bord. Nadine tittar ner i tallriken och äter. 



Hennes ögonfransar är verkligen längre än någon annans. 



Jag ställer frågor som jag inte får svar på och sneglar mot Evin som sitter i andra änden av rummet och gör miner. 



Jag är på väg att ge upp när Nadine lägger ner gaffeln på tallriken.



Varför bor du i fosterhem?”



Det låter inte som när de andra kastar ur sig sina frågor. Nadine vill veta, på riktigt.
