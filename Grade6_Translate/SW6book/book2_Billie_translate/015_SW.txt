Eller en krage. Fast jag vet ju ingenting om gudgrejor.”



Petra sväljer och ler så där fint. ”Jag brukar inte gå omkring med kragen. 



Men jag har faktiskt ett litet kors.” 



Hon drar fingret längs med halsen och får upp en tunn kedja som har hamnat under tröjan. ”Här.”



Mange tar min väska. 



Jag låter honom göra det, eftersom det syns att det är viktigt för honom. 



Jag och Cecilia kliver in i baksätet. 



Det luktar fräscht och ingenstans ligger det godispapper. 



Jag blir rädd för att jag ska smutsa ner de ljusa sätena och knäpper händerna i knät för säkerhets skull.



När bilen kör ut från det som ändå påminner om en stad minns jag att det inte är där som familjen Persson bor. 



Det skulle vara ytterligare ett par mil till samhället där huset ligger.



”Hur länge har ni bott i Bokarp?” frågar jag.



”I elva år”, svarar Petra. ”Vi flyttade dit när Alvar var ett."



”Vad är bra med att bo där?”



Petra vänder sig mot mig. Hennes ögon är verkligen onaturligt stora. 



”Att det är lugnt och trevligt. Och att man känner alla.”



”Vad är bra med att känna alla?”



Hon sneglar på Mange, men han fortsätter bara köra.



”Ja... jag antar att det känns tryggt”



”Vad är bra med att känna sig trygg?”



”Billie!”
