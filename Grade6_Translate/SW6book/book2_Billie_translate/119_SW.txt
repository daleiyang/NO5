EVIN OCH DE ANDRA är som flugor runt mig i skolan.



Jag säger att jag har försökt prata med Nadine, men misslyckats med att få fram information. 



De ber mig att fortsätta försöka eftersom det blir så dålig stämning bland tjejerna när en väljer att vara utanför.



Nadine har inte de rätta apparna i mobilen, spelar inte pingis. 



Hon gör det man inte får i Bokarp: väljer ensamheten. 



De pratar om hur konstigt det är att inte vilja hänga, att inte vara med i grupper på nätet eller i mobilen, att inte bry sig. 



Jag blir orolig för att de ska märka att jag inte heller riktigt är att räkna med.



Efter att ha betat av de flesta tjejerna i klassen orkar jag inte gå hem med någon mer. 



Jag skyller på att familjen Persson tycker att jag har varit borta för mycket. 



Men två dagar i veckan spelar jag i alla fall pingis och då cyklar Evin och jag till idrottshallen ihop.
