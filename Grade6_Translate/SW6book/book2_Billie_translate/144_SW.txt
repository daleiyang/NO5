Hon sitter på en parkbänk snett bakom affären och pratar med sig själv. 



Jag går fram och frågar om jag får slå mig ner, men hon svarar inte.



Jag sätter mig ändå. Hennes doft är sur, men inte så farligt. 



Revan har blivit större sedan sist och går hela vägen ner till de rosa gympaskorna. 



Hur gammal kan hon vara? Fyrtio? Sjuttio?



... flickan... helvetet... vandringen”, mumlar hon, "...hämnden... rättvisan...straffet..."



Jag förstår ingenting, bara att hon pratar om saker som betyder något. 



Jag berättar för henne om mamma som bara blir sjukare och sjukare, om tysta Alvar, 



arga Tea, rädda Petra, överhurtige Mange, 



hela familjen Persson med sitt döda barn som ingen säger ett ord om, 



jag berättar om Evin och de andra tjejerna som vill att jag ska bli som de och om Nadines hemlighet.



När jag är klar märker jag att tanten har tystnat.



Hon sitter alldeles stilla och tittar förbryllat på mig.



Hennes ansikte är fullt av små, små knottror. 



Hon sträcker fram sin magra hand och känner försiktigt på en dreadlock. 



Jag andas inte, låter henne ta tid på sig att undersöka den. 



Tanten drar tillbaka handen. Hon reser sig och stapplar iväg. 



Det är en reva på baksidan av strumpbyxorna också.
