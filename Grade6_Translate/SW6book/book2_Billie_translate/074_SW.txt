JAG HAR BÖRJAT på pingis. Jag har fått vänner. 



Jag har fått en ny mamma och en ny pappa, och nya syskon.



Varje kväll skypar jag med min riktiga mamma. 



Jag säger att allt är jättebra, att alla är snälla och att jag passar in. 



Mamma säger att det låter fint, men jag känner henne så väl att jag fattar att hon är besviken. 



Sjuka, dumma mamma. Hon vet inte bättre än att bli avundsjuk. 



Så har det alltid varit, att när jag klarat saker som inte har funkat för henne blir hon tyst. 



Hon blir tystare och tystare på skype. 



Jag inbillar mig att hon blir stelare och har ondare, utan att berätta det för mig. 



Hon får i alla fall smutsigare hår.



Hon klagar på assistenterna som lagar äcklig mat och på att de inte kan städa. 



Jag försöker att inte oroa mig för mycket. 



Men när det blir för jobbigt smyger jag ut genom dörren, genom trädgården och in i skogsdungen bakom huset.
