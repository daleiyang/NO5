Det syns i hennes ögon att det är hon som är rädd, 



rädd för att allting ska bli fel, att familjen inte alls är så trevlig som hon tror, 



eller att jag plötsligt kommer att sluta vara så glad och solig.



En liten flicka på kanske fem år sitter några rader längre fram med ansiktet täckt av tårar. 



Hon sträcker sig efter mamman på andra sidan gången. 



”Jag vill sitta med diiig!” Mamman hyschar med illrött ansikte. 



Jag reser mig och går fram till dem.



”Vi har två platser bredvid varandra. Ni kan ta dem om ni vill.”



Mamman ser häpet på mig. ”Men ... inte ...?”



”Vi kan sitta utspridda. Det går jättebra.”



Cecilia tittar med tycka-synd-om-blick på flickan, har ingenting att sätta emot.



På min nya sittplats kan jag bli mig själv igen. 



Jag låtsas som om jag är ute och reser på egen hand, lutar mig bekvämt tillbaka i sätet. 



Mamma och jag messar till varandra. 



Jag skriver att allt är okej och hon skriver att hon tänker på mig. 



Sedan funderar jag på hur det ska bli när jag kommer fram, på den där mamman och den där pappan. 



Undrar om de kollar på samma tv-serier som jag.



Jag och gubben som sitter bredvid börjar prata.



Han ska åka och hälsa på sin son som har fått sitt tredje barn. 



Jag hjälper honom att göra några inställningar i mobilen och installerar en app som talar om vilken fågel det är som sjunger om man riktar mobilen
mot den. 
