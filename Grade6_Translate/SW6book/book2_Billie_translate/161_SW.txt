Att förlora matchen vore förstås fruktansvärt pinsamt för henne och det mest rättvisa är att hon vinner.



I andra set växer paniken i Filippas ögon. 



Hon svär högt när hon missar och hon ropar ”Tur!” när jag får en nätrullare. 



En överdomare från sekretariatet kommer in och ger henne en varning. 



Man får varken svära eller trakassera motståndaren under en pingismatch. 



Filippa biter ihop och fortsätter att spela. 



Men hon får ingen ordning på någonting och förlorar setet med 11-5.



Jag ser hur Evin och Mickis sitter och glor på läktaren, alldeles chockade. 



Jag fattar grejen: Billie, som spelat pingis i några ynka veckor, håller på att slå Filippa. 



Alvar har förlorat sina första två set där borta.



Nu står han med Mange och pratar taktik inför tredje. Manges mun rör sig. 



Douglas har klivit ner några bänkrader. Han och Salim skrattar. 



Alvar vänder blicken mot dem och skjuter giftpilar med ögonen.



Han ser för en sekund ut som en av krigarna i armén ilillstugan.



Matchen mellan mig och Filippa fortsätter. Jag anar tårar i Filippas ögon. 



Det som håller på att hända får inte hända. Med vilje missar jag några bollar. 



Filippa vinner ett, två, tre och fyra poäng. 



Jag fortsätter att låtsas och hon vinner några till, fem, sex, sju... Mitt i setet kastar hon racketen i golvet. 



Hennes ansikte är knallrött.



Tårarna sprutar. ”Du gör dig till!” skriker hon.
