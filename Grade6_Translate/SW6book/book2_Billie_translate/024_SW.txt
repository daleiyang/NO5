Inte för att det spelar nån roll”, säger Petra, ”men vi har dukat på kanten till dig.



Mitt emot Cecilia. Och du har fått den finaste servettrosen!”



Vi sätter oss samtidigt. Jag berömmer knasgrejen i rosa som ligger på tallriken. 



Tea har vikt den efter en beskrivning i en bok som hon fick i påskpresent, får jag veta. 



Jag har aldrig hört talas om påskpresenter, men gissar att det är som julklappar. 



Petra säger att Tea är jätteduktig på allt som har med färg och form att göra. 



Jag undrar om det bara är Tea som är bra på saker och inte Alvar.



Mange har lagat älgstek, eftersom han har frysen full av älg. 



Hela hans släkt jagar tydligen. 



Jag visste inte att vanliga människor får lov att skjuta djur i skogarna. 



Han berättar målande om hur man ger sig av i gryningen med en pirrig känsla i kroppen, 



hur man smyger fram mellan trädstammarna med alla sinnen skärpta. 



Hjärtat åker upp i halsgropen när man får syn på det stora djuret. 



Säger i alla fall Mange. Cecilia nickar intresserat.



Kan jag be att få potatisen?” frågar Alvar.



Mange hör inte, mal bara på om att skjuta djur.



Petra blir alldeles stressad. ”Vi kanske ska byta samtalsämne”, säger hon och ger potatisen till Alvar.



Har du skjutit nån älg nån gång?” frågar jag Mange.



Till min förvåning skakar han på huvudet. ”Nu pratar vi om nåt annat.”
