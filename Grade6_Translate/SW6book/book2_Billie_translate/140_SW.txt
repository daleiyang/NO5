Bara för att de lagar ordentlig mat och gör utflykter på helgerna behöver det inte betyda att de är så mycket friskare än mamma. 



Mamma har alltid berättat allt för mig,



skrattat när hon varit glad och gråtit när hon varit ledsen. 



Okej, mest av allt har hon gråtit. 



Men det hade varit tusen gånger värre om jag inte vetat hur hon kände.



Evin och de andra slutar inte att tjata om Nadine.



Filippa har den tjatigaste rösten av alla. 



Under lektionen upptäcker jag att hon sitter och studerar mig.



Kanske är hon rädd för att jag ska berätta för Evin att hon pratade skit. 



Säkert väntar hon på rätt tillfälle att vända folk emot mig.



Jag har inte orkat bry mig så mycket om Nadine,



men nu när vi är på väg till idrotten kommer hon fram till mig. 



Hon stryker sitt blanka hår och tar ett djupt andetag. 



Jag beundrar i smyg hennes långa ögonfransar. 



En sekund funderar jag på om det skulle gå att bli kär i henne.



Hon lutar sig fram och viskar i mitt öra. ”Jag måste få prata med dig.”



Nu?”



Hon skakar bestämt på huvudet. 



Jag tittar åt sidan och ser Filippa och Evin stå och spana på oss en bit bort.
