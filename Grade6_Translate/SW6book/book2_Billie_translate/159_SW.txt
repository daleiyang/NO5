Vi pratar om kafésaker, hjälper varandra att räkna och att komma ihåg att brygga mer kaffe. 



Efter en stund märker jag hur både Evin och jag börjar slappna av. 



Vi säger ”hjärtinnerligt tack” till varje person som lämnar fram sina pengar, och gapskrattar utan anledning. 



Evin härmar olika människors dialekter så bra att jag undrar varför hon inte går på teaterkurs istället för att träna pingis.



Filippa kommer fram och vill köpa en kexchoklad.



När hon ger mig pengarna sjunger jag fram ”hjärtinnerligt tack” som om det var en opera. 



Evin skrattar så att det sprutar bullsmulor ur munnen på henne. 



Filippa stirrar gravallvarligt på oss. Evin skrattar ännu mer. Jag får en klump i magen.



En timme senare börjar flickklassen jag har anmält mig till. 



I de två första matcherna får jag möta tjejer från andra klubbar, 



och förlorar med 11-2, 11-2, 11-4 i första matchen och blir nollad i ett set i andra. 



Eftersom det är så få anmälda till flickklassen får jag möta Filippa i sista matchen i poolen. 



Hon är inte bland de bästa tjejerna, 



men har spelat sedan hon var sju så det är ju givet vad som kommer att hända. 



Hon tittar inte på mig när hon kliver in i hagen med racketen i den ena handen och vattenflaskan i den andra. 



Jag skojar om att jag är kissnödig så ”Du får krossa mig snabbt”.



Hon bollar in med stenansikte. Matar pingisbollar på mig som en robot. 



Jag kan bara ta hälften av dem.
