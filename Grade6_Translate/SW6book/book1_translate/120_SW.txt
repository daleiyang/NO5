Men hon visste genast svaret. 



Hon hade inte kunnat ge sig iväg obemärkt med fyra barn.



”Jag vill bara bli ett vanligt barn igen”, sa Parvana. 



”Jag vill sitta i ett klassrum och gå hem och äta mat som någon annan har tjänat ihop till. 



Jag vill att pappa ska vara hemma. 



Jag vill bara ha ett vanligt, tråkigt liv.” 



”Jag tror inte att jag någonsin skulle kunna sitta i ett klassrum igen”, sa Shauzia. 



”Inte efter allt som har hänt.” Hon rättade till brickan med cigaretter.



”Du berättar väl inte hemligheten för någon?”



Parvana skakade på huvudet. 



”Vill du följa med mig?” frågade Shauzia. ”Vi kunde ta hand om varandra.” 



”Jag vet inte.” Afghanistan kunde hon lämna,



men skulle hon kunna lämna sin familj? 



Hon trodde inte det. ”Jag har också en hemlighet”, sa hon. 



Hon stoppade handen i fickan och tog fram de små presenterna från kvinnan i fönstret. 



Hon berättade för Shauzia hur hon hade fått dem.



”Oj”, sa Shauzia. ”Vilket mysterium. Jag undrar vem hon kan vara. 



Tänk om det är en prinsessa.” 



”Tänk om vi kan rädda henne!” sa Parvana. 



Hon såg framför sig hur hon klättrade uppför väggen, 



slog in det övermålade fönstret med knytnäven och hjälpte prinsessan ner till marken.  

