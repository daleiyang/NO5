”Maten är slut”, sa Nooria igen till Parvana dagen därpå.



”Jag tänker inte ge mig ut.”



”Du måste gå. Det är ingen annan som kan.”



”Jag har fortfarande ont i fötterna.”



”Dina fötter överlever, men inte vi om du inte skaffar mat till oss. Ge dig iväg nu!”



Parvana såg på mamma som fortfarande låg på toshaken. 



Hon såg på Ali, uttröttad av brist på mat och av längan efter sina föräldrar. 



Hon såg på Maryam, som redan började få insjunkna kinder och som inte hade varit ute i solen på så länge. 



Slutligen såg hon på sin storasyster, Nooria.



Nooria såg skräckslagen ut. 



Om Parvana inte gjorde som hon sa, skulle hon själv bli tvungen att skaffa mat.



Nu har jag henne, tänkte Parvana. Jag kan få henne lika förtvivlad som hon brukar göra mig. 



Men till sin förvåning upptäckte hon att den tanken inte fick henne på bra humör. 



Kanske var hon alltför trött och alltför hungrig. 



Istället för att strunta i alltihop tog hon pengarna ur sin systers hand.



”Vad ska jag köpa?” frågade hon.
