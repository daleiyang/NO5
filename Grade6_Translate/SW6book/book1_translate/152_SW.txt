Allt som var annorlunda sågs som underhållning.



”Blommorna kommer inte att växa i den där jorden”, sa någon. 



”Den är alldeles för näringsfattig.”



”Även om de växer blir de nertrampade.”




”Marknadsplatsen är inget ställe för blommor.



Varför ska du plantera dem där?”



Genom de hånfulla rösterna hördes en annan.



”Är det ingen av er som tycker om naturen? 



Den här pojken har ansträngt sig och tagit hit lite skönhet till vår grå marknadsplats, 



men tackar ni honom för det? Hjälper ni honom?” 



En gammal man trängde sig längst fram i den församlade klungan. 



Med svårighet hukade han sig ner för att hjälpa Parvana att plantera blommorna. 



”Afghaner älskar vackra saker”, sa han, 



”men vi har varit med om så mycket fult att vi ibland glömmer bort hur vackert något så enkelt som en blomma kan vara.”



Han bad en av tepojkarna som höll till i närheten att hämta lite vatten från teståndet. 



Vattnet kom och han hällde det runt blommorna så att jorden blev genomblöt.



Plantorna såg lite hängiga ut. De slokade.



”Är de döda?” frågade Parvana.



”Nej då, inte döda. Nu kanske de ser vissna och risiga ut”, sa han, ”men rötterna är friska. 



När tiden är inne kommer rötterna att försörja friska och starka plantor.”

