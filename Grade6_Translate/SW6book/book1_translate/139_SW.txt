Slutligen kände hon igen sig och de fortsatte hemåt.



När de kom fram till Parvanas gata började hon springa och hon drog kvinnan med sig. 



Vid det laget var hon så rädd att hon var säker på att om hon inte kom hem genast skulle hon falla ihop på marken.



”Du är hemma igen!” 



Fru Weera var så lättad att hon kramade om både Parvana och kvinnan innan hon insåg vad hon hade gjort.



”Du har tagit någon med dig! Välkommen hit, kära ni.” Hon granskade kvinnan. 



”Ni gick väl inte omkring ute på gatan så där? Utan burka?”



Parvana förklarade vad som hade hänt.



”Jag tror att hon har råkat illa ut.”



Fru Weera tvekade inte. Hon lade armen om kvinnan.



”Detaljerna sparar vi till senare. 



Det finns varmt vatten som ni kan tvätta er i och varm mat till middag. 



Men du ser ju inte mycket äldre ut än Parvana!”



Parvana tittade noggrant på sin följeslagerska.



Hon hade inte sett kvinnans ansikte i ljuset förrän nu. 



Hon såg ut att vara lite yngre än Nooria.



”Hämta lite rena kläder”, sa fru Weera till Parvana.



Parvana tog fram en shalwar kamiz som tillhörde mamma ur skåpet, 



och fru Weera tog med sig den unga kvinnan in i tvättrummet och stängde dörren.
