Hon höll upp tio fingrar i luften — tio nan-bröd. 



Det fanns redan en hög med färdigbakade bröd, men hon måste vänta en liten stund på att fler bröd skulle tas ut ur ugnen.



Expediten slog in bröden i en bit tidningspapper och räckte dem till Parvana. 



Hon betalade utan att titta upp.



Bröden var fortfarande varma. Det doftade så gott! 



Den underbara doften påminde Parvana om hur hungrig hon var. 



Hon skulle ha kunnat sätta i sig ett helt bröd i en enda munsbit.



Därefter stod frukt- och grönsaksståndet på tur.



Innan hon hade hunnit välja ut vad hon ville ha, ropade en röst bakom henne:



”Vad gör du ute på gatan klädd så där?”



Parvana svängde runt och fick syn på en taliban som stod där och blängde på henne med vrede i ögonen och en käpp i handen.



”Du måste skyla dig! Vad heter din far? Vem är din man? 



De kommer att bli bestraffade för att de låter dig gå ut på gatan i de där kläderna!”



Soldaten höjde armen och slog Parvana över axeln med käppen.



Parvana kände det inte ens. Jaså, de skulle straffa hennes pappa?



”Sluta slå mig!”, skrek hon.



Talibanen blev så överraskad att han hejdade sig ett ögonblick.
