Fru Weera lade armarna om Homa, men flickan var otröstlig. 



Hon grät tills hon föll ihop och somnade alldeles utmattad.



Parvana kunde inte röra sig. Hon kunde inte tala.



Hon såg framför sig hur mamma, hennes systrar och lillebror låg döda på gatan i en främmande stad.



”Det finns inget som säger att din familj har kommit till skada, Parvana”, sa fru Weera. 



”Din mamma är en stark och klok kvinna, liksom Nooria.



Vi måste tro på att de lever. Vi får inte ge upp hoppet!”



För Parvana var allt hopp ute. Hon gjorde som hennes mamma hade gjort. 



Hon kröp ihop på toshaken, 



drog ett täcke över sig och beslöt sig för att ligga kvar där i all evighet.



I två dagar låg hon där på toshaken. 



”Det är så kvinnorna i min familj gör när vi är ledsna”, sa hon till fru Weera.



”De ligger inte kvar där i evighet”, sa fru Weera.



”De stiger upp igen och börjar göra motstånd.”



Parvana svarade inte. Hon ville inte stiga upp igen. 



Hon var trött på att göra motstånd.



Till en början tog fru Weera hand om henne, men hon hade fullt upp med Homa och sitt barnbarn.



Sent på eftermiddagen den andra dagen, dök Shauzia upp hemma hos Parvana.

