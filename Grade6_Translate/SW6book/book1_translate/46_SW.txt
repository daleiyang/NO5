Hon stoppade fötterna i baljan med vatten, och det kändes också skönt. 



Hon satt med fötterna i baljan medan Nooria gjorde i ordning kvällsmaten.



”De kunde inte säga något om pappa”, berättade hon för sin syster. 



”Vad ska vi ta oss till? Hur ska vi kunna hitta honom?” 



Nooria började säga något, men Parvana uppfattade inte vad det var. 



Hon började känna sig tung i huvudet, ögonlocken föll ihop, och plötsligt hade det blivit morgon. 



Parvana hörde hur frukosten gjordes i ordning.



Jag borde gå upp och hjälpa till, tänkte hon, men hon förmådde inte röra sig. 



Hela natten hade hon drömt om soldaterna. De skrek åt henne och slog henne. 



I drömmen ropade hon till dem att släppa pappa, men det kom inte ett ljud från hennes mun. 



Hon hade till och med ropat: ”Jag är Malali! Jag är Malali!” men soldaterna hade inte brytt sig om henne.



Det värsta i drömmen var att se på när mamma blev slagen. 



Det var som om Parvana såg det från mycket långt håll och inte kunde ta sig fram för att hjälpa henne att resa sig igen.



Parvana satte sig plötsligt upp, men slappnade sedan av när hon såg mamma på toshaken på andra sidan rummet.



Det var ingen fara. Mamma var här.
