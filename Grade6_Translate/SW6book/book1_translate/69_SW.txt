”Jag hämtade ju vatten igår!”



”Jag var tvungen att städa och tvätta. Ali hade nästan inga blöjor kvar. 



Skulle du hellre vilja tvätta blöjor än hämta vatten?”



Parvana hämtade vattnet.



”Behåll de där kläderna på”, sa Nooria när Parvana kom tillbaka. 



”Jag har tänkt igenom det här. 



Om du ska vara pojke utomhus, borde du vara pojke inomhus också. 



Vad skulle hända om någon kom och hälsade på?”



Det förstod Parvana.



”Men mamma, då? Blir hon inte ledsen av att se mig i Hossains kläder hela tiden?”



”Hon får lov att vänja sig.”



För första gången lade Parvana märke till de trötta linjerna i Noorias ansikte. 



Hon såg mycket äldre ut än sina sjutton år.



”Jag kan hjälpa dig med kvällsmålet”, erbjöd hon sig.



”Du? Hjälpa till? Det enda du kan är att springa i vägen för mig.”



Parvana blev rasande. Det var omöjligt att vara snäll mot Nooria!



Mamma steg upp till kvällsmålet och ansträngde sig att vara på gott humör. 



Hon berömde Parvana för att hon hade lyckats handla allt hon skulle, men verkade ha svårt att se på henne.

