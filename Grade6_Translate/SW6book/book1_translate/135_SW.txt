Kvinnan sa ingenting. Parvana kastade en blick ut genom dörren. 



Det höll på att bli sent. 



Om hon skulle hinna hem före utegångsförbudet, måste hon ge sig av nu.



”Följ med mig”, sa Parvana. 



”Mamma är inte hemma, men fru Weera är där. Hon kan lösa alla problem.”



Hon tände ytterligare en tändsticka och höll upp den framför kvinnan. 



Plötsligt gick det upp för henne att hon kunde se kvinnans ansikte. 



Det var inte övertäckt.



”Var har ni er burka?” Hon såg sig omkring men hittade ingen. 



”Har ni gått ut utan burka?”



Kvinnan nickade.



”Vad gör ni utomhus utan burka? Ni skulle kunna råka riktigt illa ut.”



Kvinnan skakade bara på huvudet.



Parvana fick en idé.



”Så här gör vi. Jag går hem och lånar fru Weeras burka och tar med den tillbaka hit. 



Sedan går vi tillsammans hem till mig. Det blir väl bra?”



Parvana tänkte resa sig, men kvinnan höll fast henne i armen.



Återigen tittade Parvana ut på den allt mörkare himlen.



”Jag måste tala om för fru Weera var jag är någonstans. 



Hon har ingenting emot att jag är ute på dagarna, 



men om jag inte kommer hem till kvällen blir hon orolig.”
