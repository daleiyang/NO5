Parvana var på alldeles för gott humör för att bry sig.



Efter att de druckit te och ätit nan till lunch, gav sig Parvana av tillsammans med fru Weera för att hämta hennes tillhörigheter. 



Fru Weera hade naturligtvis på sig sin burka, 



men hennes sätt att gå var så speciellt att Parvana var säker på att hon skulle kunna känna igen henne bland alla andra kvinnor i burka på marknaden. 



Hon gick som om hon föste ihop barn som dröjt sig kvar efter en lektion i skolan. 



Hon gick snabbt med högburet huvud och axlarna tillbakadragna. Men Parvana höll sig nära henne för säkerhets skull.



”Talibanerna ger sig vanligtvis inte på kvinnor som är ute ensamma med små barn”, 



sa fru Weera, ”men man kan aldrig vara säker. 



Som tur är kan jag förmodligen springa ifrån vilken som helst av de där soldaterna. 



Jag har haft hand om många tonårspojkar under mina år som lärare. 



Efter en ordentlig uppläxning har inte någon av dem kunnat hålla tillbaka tårarna!”



”I morse såg jag en taliban som grät”, sa Parvana,



men orden försvann i luftdraget när de snabbt gick genom stadens gator.



Fru Weera hade bott tillsammans med sitt barnbarn i ett rum som var ännu mindre än Parvanas familjs.

