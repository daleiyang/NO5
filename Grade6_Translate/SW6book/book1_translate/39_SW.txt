Parvana stack sina fötter i sandalerna och virade chadorn kring huvudet. 



Sedan följde hon sin mamma ut genom dörren.



Att hjälpa mamma nerför de trasiga trapporna var lite som att hjälpa pappa, 



eftersom den böljande burkan gjorde det svårt för henne att se var hon satte fötterna.



Mamma stannade och tvekade vid foten av trappan. Parvana trodde att hon kanske hade ångrat sig.



Men efter ett ögonblick sträckte hon på ryggen och gick raskt ut på gatan i Kabul.



Parvana rusade efter henne. Hon blev tvungen att springa för att hålla jämn takt med mammas långa,



snabba steg, och hon vågade inte hamna på efterkälken. 



Det var få andra kvinnor ute på gatan men de hade allihop på sig den reglementsenliga burkan,



vilket fick dem att se likadana ut. 



Om Parvana tappade sin mamma ur sikte, var hon rädd att hon aldrig skulle hitta henne igen.



Då och då stannade mamma framför en man eller en kvinna eller en liten grupp män eller till och med en ung gatuförsäljare, 



och höll fram ett fotografi av pappa. Hon sa ingenting, visade bara fram fotot.



Parvana höll andan varje gång mamma gjorde så.



Fotografier var inte tillåtna. 



Vem som helst av dem hon visade fotot för, skulle kunna anmäla Parvana och hennes mamma för talibanmilisen.
