Hon tog av sig sina egna kläder och satte på sig sin brors. 



Hossains shalwar kamiz var ljusgrön, både den stora skjortan och de säckiga byxorna. 



Skjortan räckte väldigt långt ner, och byxorna var för långa, men om hon rullade upp dem i midjan blev det bra.



Det fanns en isydd ficka i skjortans vänstra sida, nära bröstet. 



Den var precis lagom stor för pengar och några karameller, om hon någonsin skulle få karameller igen. 



Det fanns en annan ficka framtill.



Det var skönt att ha fickor igen. 



På hennes flickkläder fanns det inga. 



”Parvana, är du inte färdig snart?”



Parvana slutade spegla sig och gick ut till sin familj.



Det första ansiktet hon såg var Maryams. 



Hennes lillasyster såg ut som om hon inte riktigt visste vem det var som hade kommit in i rummet.



”Det är jag, Maryam”, sa Parvana.



”Parvana!” Maryam skrattade när hon kände igen henne.



”Hossain”, viskade hennes mamma.



”Du ser mindre ful ut som pojke än som flicka”, sa Nooria snabbt. 



Om mamma började minnas Hossain skulle hon bara börja gråta igen.



”Du ser bra ut”, sa fru Weera.



”Sätt på dig den här.”



Mamma räckte Parvana en mössa. 

