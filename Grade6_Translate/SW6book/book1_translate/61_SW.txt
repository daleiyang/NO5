Det Nooria hade sagt var trots allt sant. 



Inga av hennes vänner hade sett henne sedan talibanerna stängde deras skola. 



Hennes släktingar var utspridda i olika delar av landet, till och med i olika länder.



Det fanns ingen som kunde fråga efter henne.



”Du får ta på dig Hossains kläder.” 



Mamma fick något tjockt i rösten, och för ett ögonblick verkade det som om hon skulle börja gråta, men hon samlade sig igen. 



”De kommer att vara en aning för stora för dig, men vi kan sy in dem lite om det är nödvändigt.” Hon kastade en blick på fru Weera.



”De där kläderna har legat oanvända tillräckligt länge. Det är på tiden att de kommer till nytta.”



Parvana gissade att fru Weera och hennes mamma hade haft långa, livliga diskussioner medan hon själv låg och sov. 



Det var hon glad för. Mamma såg redan ut att må bättre. 



Men det betydde inte att hon tänkte ge med sig.



”Det kommer inte att fungera”, sa hon. 



”Jag kommer inte att se ut som en pojke. Jag har långt hår.”



Nooria slog upp dörren till skåpet, tog ut syskrinet och öppnade det sakta. 



Parvana tyckte att det verkade som om Nooria stortrivdes när hon tog ut saxen och klippte med den i luften några gånger.



”Ni tänker väl inte klippa av mig håret?” Parvanas händer flög upp till huvudet.
