”På det där viset behåller man inte någon laganda”, sa fru Weera. 



”Nooria, ta och tvätta av småbarnen till middagen. Använd kallt vatten. 



Vi använder det här första kokta vattnet till att dricka.”



Parvana gick ut i rummet och satte sig. 



Mamma satt upp. Hon hade fått på sig rena kläder. 



Håret var borstat och uppsatt. 



Hon liknade mamma igen, trots att hon fortfarande verkade vara mycket trött.



Det kändes som en evighet innan fru Weera räckte Parvana en kopp med vanligt kokt vatten.



”Var försiktig. Det är mycket hett.”



Hon drack vattnet så snart hon kunde, fick en kopp till och drack den också.



Fru Weera och hennes dotterdotter stannade över natten. 



När Parvana höll på att somna, hörde hon hur fru Weera, Nooria och mamma pratade tyst med varandra. 



Fru Weera berättade för dem om Parvanas dust med talibanen.



Det sista hon hörde innan hon somnade, var fru Weera som sa:



”Jag antar att vi måste hitta på ett annat sätt.”

