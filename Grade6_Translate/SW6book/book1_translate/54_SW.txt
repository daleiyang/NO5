Parvana såg hur han tvekade och började springa. 



Hon välte omkull en trave kålrötter i grönsaksståndet så att de rullade ut över hela gatan.



Hon tryckte de fortfarande varma nan-bröden mot bröstet och fortsatte springa med sandalerna klapprande mot gatan. 



Hon brydde sig inte om att folk stirrade efter henne. 



Hon ville bara komma så långt bort från soldaten som möjligt, så långt bort som benen bar. 



Hon var så ivrig att komma hem att hon sprang rakt på en kvinna som bar på ett litet barn.



”Är det Parvana?” 



Parvana försökte komma undan, men kvinnan tog ett fast grepp om hennes arm.



”Det är ju Parvana! Vad är det för sätt att bära bröd på?”



Rösten inuti burkan lät bekant, men Parvana kunde inte minnas vem den tillhörde. 



”Säg något, flicka lilla! Stå inte bara där och gapa som en fisk på torra land! Säg något!”



”Fru Weera?”



”Ja, det är klart, mitt ansikte är ju övertäckt. 



Då kan du ju inte se vem det är. Jag glömmer så lätt.



Men varför springer du och varför kramar du sönder de fina bröden?”



Parvana började gråta.



”Talibanen ... en av soldaterna ... han jagade mig"

