Det var faktiskt hon själv som bestämde.



När hon förstod det, blev det på något vis enklare att säga ja.



”Kör till”, sa hon. ”Jag gör det.”



”Bra gjort”, sa fru Weera. ”Så ska det låta.”



Nooria klippte med saxen i luften igen.



”Jag klipper håret på dig”, sa hon.



”Det gör jag”, sa mamma och tog ifrån henne saxen. 



”Vi gör det nu med detsamma, Parvana. 



Det blir inte enklare om vi skjuter upp det.”



Parvana och hennes mamma gick in i tvättrummet där det skulle bli lättare att sopa upp det avklippta håret från cementgolvet. 



Mamma tog Hossains kläder med sig in.



Vill du titta på?” frågade mamma och nickade mot spegeln.



Parvana skakade på huvudet, men ändrade sig sedan. 



Om det här var sista gången hon skulle se sitt långa hår, ville hon titta på det så länge som möjligt.



Mamma arbetade snabbt. Först klippte hon av en stor tofs. 



Hon höll upp den så att Parvana kunde se.



”Jag har ett vackert band undangömt”, sa hon.



”Vi knyter det om hårlocken, så kan du spara den.”



Parvana tittade på håret som mamma höll i. 



Det hade känts viktigt medan det fortfarande satt kvar på hennes huvud. 



Nu kändes det inte viktigt längre.


