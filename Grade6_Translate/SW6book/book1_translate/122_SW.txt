Hon ville inte veta mer om död och blod och smärta. 



Marknadsplatsen var inte spännande mer. 



Hon skrattade inte längre när en man började diskutera med sin envisa åsna. 



Hon var inte längre intresserad av de lösryckta stycken av samtal hon hörde från folk som gick förbi. 



Överallt fanns det hungriga och sjuka människor. 



Kvinnor i burka satt på trottoaren och tiggde med sina spädbarn utsträckta över knät.



Och det tog aldrig slut.« Det här var inte ett sommarlov som skulle ta slut och sedan återgå till det normala. 



Det var det här som var det normala och Parvana var trött på det.



Sommaren hade kommit till Kabul. 



Blommor trängde upp ur marken och de brydde sig varken om talibaner eller landminor. 



De blommade till och med, precis som när det var fred. 



Hemma hos Parvana blev det väldigt varmt under de långa junidagarna och småbarnen hade svårt att sova på nätterna på grund av värmen. 



Till och med Maryam tappade sitt goda humör och gnällde som de yngsta barnen. 



Parvana var glad att hon kunde ge sig iväg på mornarna.



Sommaren förde med sig frukt till Kabul från de bördiga dalarna — de som inte hade utplånats av bomber. 



Parvana tog med sig godsaker hem till familjen de dagar hon hade tjänat lite mer pengar. 



De åt persikor ena veckan, plommon nästa.
