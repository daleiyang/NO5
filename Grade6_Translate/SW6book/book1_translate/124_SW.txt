Ibland kom eleverna till Nooria, ibland gick Nooria hem till eleverna. 



Ibland följde Parvana med henne. 



Ibland bar hon på Ali som vred och ormade sig.



”Han börjar bli för stor för att bli buren”, sa Nooria till Parvana under en av deras lunchpromenader.



Mamma hade låtit Nooria lämna Ali hemma så att hon fick ledigt från honom en stund. 



De hade bara Maryam med sig, och hon var inte till något besvär.



”Hur går det för dina elever?”



”De hinner inte lära sig så mycket på bara några timmar i veckan”, svarade Nooria. 



"Och vi har varken böcker eller skolmateriel. 



Men jag antar att det ändå är bättre än ingenting.”



De små presenterna uppifrån fönstret fortsatte att landa på Parvanas filt var och varannan vecka. 



Ibland var det ett litet broderi. 



Ibland var det en karamell eller en enda pärla.



Det var som om fönsterkvinnan ville säga: ”Jag är fortfarande kvar”, på det enda sätt hon kunde. 



Parvana tittade noggrant efter runt filten varje gång hon skulle gå hem, 



om någon present skulle ha råkat rulla iväg.



En eftermiddag hörde hon ljud ovanifrån. 



En man var mycket arg. Han gapade högt åt en kvinna som grät och skrek.
