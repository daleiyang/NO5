Det började också lukta illa i rummet.



”Vi måste spara på vattnet”, sa Nooria, så de varken tvättade eller städade. 



Alis smutsiga blöjor hade samlats i en hög i tvättrummet. 



Det lilla fönstret gick inte att öppna särskilt mycket. 



Inge vind kunde blåsa in i rummet och ta med sig stanken ut igen.



På fjärde dagen tog maten slut.



”Vi har ingen mat kvar”, sa Nooria till Parvana.



”Säg det inte till mig. Säg det till mamma. 



Det är hon som är vuxen. Hon måste skaffa mer åt oss.” 



”Jag vill inte störa henne.” 



”Då säger jag till henne.” 



Parvana gick bort till mammas toshak och ruskade henne försiktigt. 



”Maten har tagit slut.” Hon fick inget svar. 



”Mamma, det finns ingen mat kvar.”



Mamma drog sig undan. Parvana började ruska henne igen. 



”Låt henne vara ifred!” Nooria ryckte undan henne. 



”Ser du inte att hon är deprimerad?”



”Vi är deprimerade allihop”, svarade Parvana. 



”Vi är hungriga också.”



Hon hade lust att skrika högt, men ville inte skrämma småbarnen. 



Men hon kunde stirra, så hon och Nooria stirrade på varandra i flera timmar.



Ingen åt något den dagen.

