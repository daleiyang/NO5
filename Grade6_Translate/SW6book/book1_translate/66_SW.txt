Det var en vit kalott täckt med vackra broderier. 



Hon kanske aldrig skulle få ha på sig sin vackra röda shalwar kamiz igen, 



men hon hade fått en ny mössa istället.



”Här får du lite pengar”, sa mamma. ”Köp det du inte hann skaffa igår.” 



Hon lade en pakul kring Parvanas axlar. 



Den var pappas. ”Skynda dig tillbaka?



Parvana stoppade ner pengarna i den nya fickan Hon satte fötterna i sandalerna och sträckte sig efter sin chador.



”Den behöver du inte längre”, sa Nooria.



Det hade Parvana glömt. Plötsligt blev hon rädd.



Alla skulle kunna se hennes ansikte! De skulle se att hon inte var någon pojke!



Hon vände sig om för att vädja till sin mamma.



”Tvinga mig inte att göra det här!”



”Där ser du!” sa Nooria med sin elakaste röst.



”Jag sa ju att hon var en fegis.”



”Det är lätt att säga att någon annan är rädd när man själv sitter tryggt kvar hemma under tiden!”



slängde Parvana ur sig.



Hon vände sig snabbt om och gick ut och smällde igen dörren bakom sig.



Ute på gatan väntade hon bara på att folk skulle peka på henne och säga att hon inte var någon riktig pojke. 



Men ingen gjorde det. Ingen lade märke till henne över huvud taget. 
