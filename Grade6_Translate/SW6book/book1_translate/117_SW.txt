”Vill du höra en hemlighet?” frågade Shauzia.



Hon ledde bort Parvana till en låg mur där de satte sig.



”Jag sparar pengar, lite varje dag. Jag tänker ge mig iväg härifrån.”



”Vart? När då?”



Shauzia sparkade rytmiskt på muren, men Parvana fick henne att sluta. 



Hon hade sett hur en taliban hade slagit till ett barn för att han hade trummat på en gammal planka. 



Talibanerna hatade musik.



”Jag stannar tills i vår”, sa Shauzia. 



”Vid det laget har jag sparat ihop tillräckligt med pengar och det är bättre att resa på våren än på vintern.”



”Tror du att vi fortfarande måste vara pojkar i vår? Det är långt till dess.”



”Jag vill fortsätta att vara pojke då också”, envisades Shauzia. 



”Om jag blir flicka igen måste jag stanna hemma. 



Det skulle jag aldrig stå ut med.”



”Vart ska du ta vägen?”



”Frankrike. Jag ska ta mig ombord på en båt och resa till Frankrike.”



”Varför till Frankrike?” frågade hon.



Shauzia sken upp.



”På varje bild jag har sett av Frankrike lyser solen,



folk är glada och blommorna blommar. 



Franska människor måste också ha dåliga dagar, 



men jag tror inte att deras dåliga dagar är så värst dåliga, inte som här.
