Parvana hade varit på sitt arbete, men pappa berättade om besöket samma kväll.



”Många människor har flytt från Mazar”, sa han.



”De bor i flyktingläger utanför staden.”



”Är det där mamma är?”



”Det är möjligt. Vi får inte veta något förrän vi reser till lägren och letar efter dem.”



”Hur skulle vi kunna göra det? Är du tillräckligt frisk för att resa?”



”Jag kommer aldrig att bli tillräckligt frisk”, sa pappa, ”men vi ska resa dit ändå.”



”När åker vi?” frågade Parvana.



”Så snart jag kan ordna med transport. 



Kan du ta med dig ett brev från mig till männen som hjälpte mig hem från fängelset? 



Med deras hjälp kan vi nog komma iväg om några veckor.”



Parvana hade länge velat fråga pappa en sak.



”Varför släppte talibanerna dig?”



”Jag vet inte ens varför de arresterade mig. 



Hur ska jag då kunna veta varför de släppte mig?”



Parvana fick nöja sig med det svaret.



Nu skulle hennes liv förändras igen. 



Hon var förvånad över hur lugn hon kände sig. 



Hon trodde att det berodde på att pappa hade kommit tillbaka.



”Vi kommer att hitta dem”, sa Parvana med fullständig övertygelse. 



”Vi kommer att hitta dem och ta dem med hem igen.”
