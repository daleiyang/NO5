Nooria log sitt överlägsna storasysterleende och slängde med håret. 



Parvana hade god lust att sparka till henne.



Nooria hade vackert hår, långt och tjockt. Parvanas hår var tunt och stripigt. 



Hon ville gärna ha lika fint hår som sin syster, och det visste Nooria.



Parvana muttrade för sig själv hela vägen nerför trappan och längs kvarteret på väg till grannskapets vattenkran. 



Vägen tillbaka med fylld hink var värre, särskilt de tre trapporna. 



Ilskan mot Nooria gav henne ork att klara av det, så Parvana fortsatte att muttra för sig själv.



”Nooria går aldrig och hämtar vatten, och inte mamma heller. Inte Maryam heller. Hon behöver aldrig göra någonting!”



Parvana visste att det hon mumlade var strunt, men hon fortsatte i alla fall. 



Maryam var bara fem, och hon kunde inte bära en tom hink nerför trapporna och ännu mindre en full hink uppför. 



Mamma och Nooria måste ha burka på sig varje gång de gick ut, 



och de kunde inte bära en hink med vatten uppför de där ojämna, 



trasiga trapporna med burkan över huvudet. 



Det var dessutom farligt för kvinnor att gå ut utan sällskap av en man.



Parvana visste att hon måste hämta vatten för att det inte fanns någon annan i familjen som kunde.



Ibland gjorde det henne arg. Ibland var hon stolt.



Hon visste i alla fall en sak — det spelade ingen roll hur hon kände sig.
