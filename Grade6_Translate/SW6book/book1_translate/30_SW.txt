”Vi får inte ens gå ut. Hur kan vi då leda männen i strid?



Jag har sett krig så det räcker. Jag vill inte se mer.”



”Det finns många sorters strider”, sa pappa tyst.



”Inklusive striden om middagsdisken”, sa mamma.



Parvana gjorde en så ful min att pappa började skratta. 



Maryam försökte härma henne, vilket fick mamma och Nooria att skratta. 



Ali vaknade, och när han såg att alla skrattade brast han också ut i skratt.



Hela familjen skrattade som bäst när fyra talibansoldater trängde in genom dörren.



Ali var den första som reagerade. 



Han skrämdes av ljudet när dörren brakade in i väggen, och han skrek.



Mamma for upp, och på ett ögonblick stod Ali och Maryam i hörnet av rummet bakom hennes ben och skrek.



Nooria skylde sig själv helt och hållet med sin chador och kröp ihop till en liten boll. 



Unga kvinnor blev ibland bortrövade av soldater. 



De släpades iväg hemifrån och deras familjer såg dem aldrig mer.



Parvana kunde inte röra sig. Hon satt som fastfrusen vid golvet. 



Soldaterna var jättelika, och med sina höga turbaner såg de ännu längre ut.



Två av soldaterna grep hennes pappa. 



De andra två började leta igenom lägenheten medan de sparkade ut resterna av kvällsmålet över hela mattan.
