Varje ljud gjorde Parvana hoppfull och rädd på samma gång.



Hon saknade pappas snarkningar. Han brukade snarka mjukt och behagligt. 



Under de många bombningarna av Kabul bytte de bostad många gånger för att försöka hitta ett säkert ställe. 



Parvana brukade vakna mitt i natten och inte veta var hon var någonstans. 



Så snart hon hörde pappas snarkningar, visste hon att hon var i säkerhet.



I natt hördes inga snarkningar.



Var fanns pappa någonstans? Hade han något mjukt att ligga på när han sov? 



Frös han? Var han hungrig? Var han rädd?



Parvana hade aldrig varit inne i ett fängelse, men flera av hennes släktingar hade blivit arresterade. 



En av hennes fastrar hade gripits tillsammans med hundratals andra skolflickor för att de hade protesterat mot den sovjetiska ockupationen av landet.



Alla afghanska regeringar brukade skicka sina fiender i fängelse.



”Man är ingen äkta afghan om man inte känner någon som har suttit i fängelse”, brukade hennes mamma säga ibland.



Men ingen hade berättat för henne hur det var i fängelset. 



”Du är för ung för att veta sånt”, brukade de vuxna säga. Hon måste föreställa sig det själv.



Det var nog kallt, trodde Parvana, och mörkt.

