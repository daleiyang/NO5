Nästa morgon efter frukost var Parvana tillbaka ute på gatan.



”Ta med dig din fars skrivdon och hans filt och gå till marknaden”, sa mamma till henne. 



”Du kanske kan tjäna lite pengar. Du har ju sett hur pappa har gjort hela tiden. Gör bara likadant som han.”



Parvana tyckte det var en bra idé. Gårdagens inköp hade gått bra. 



Om hon kunde tjäna pengar skulle hon kanske slippa hushållsgöromålen helt.



Pojkförklädnaden hade fungerat en gång. Varför skulle den inte fungera igen?



När hon gick till marknaden kändes huvudet lätt utan tyngden från håret och chadorn. 



Hon kände solen i ansiktet, och en lätt vind från bergen gjorde luften frisk och skön.



Hon bar pappas axelremsväska tvärs över bröstet.Den dunsade mot benen. 



Inuti låg pappas pennor och skrivpapper, och några få saker som hon skulle försöka sälja, inklusive sin fina shalwar kamiz. 



Under armen bar Parvana filten som hon skulle sitta på.

