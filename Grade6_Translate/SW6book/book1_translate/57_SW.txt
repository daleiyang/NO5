”Hämta hinken, flicka lilla. Gör en insats för laget. Såja, sätt igång!” 



Fru Weera lät fortfarande som om hon var ute på landhockeyplanen och uppmuntrade alla att göra sitt bästa.



”Var är Fatana?” frågade hon när Parvana gick för att hämta vattenhinken.



Nooria pekade på figuren som låg begravd under en filt på toshaken. 



Mamma stönade och försökte krypa ihop ännu mer.



”Hon sover”, sa Nooria.



”Hur länge har det här pågått?”



”I fyra dagar.”



”Var är er far?”



”Arresterad.”



”Jaha, jag förstår.” Hon fick syn på Parvana som stod där och höll i den tomma hinken. 



”Står du och väntar på att det ska börja regna inomhus så att hinken fyller sig själv? Sätt fart nu!”



Parvana gick iväg.



Hon gick fram och tillbaka sju gånger. 



Fru Weera mötte henne överst i trappan utanför lägenheten de två första vändorna och tog ifrån henne de fyllda hinkarna, 



tömde dem inomhus och kom tillbaka ut med tom hink.



”Vi snyggar till er mamma, och hon behöver inte fler ögon som tittar på henne just nu.”



Efter det bar Parvana in vattnet till vattentanken som vanligt. 



Fru Weera hade fått upp mamma och sett till att hon tvättade sig.
