Koppar  
Koppar har använts länge, precis som järn, guld och silver.  
Man upptäckte att koppar bildades om man värmde upp en viss typ av stenar.  
Det var så man lärde sig att få fram metall ur malm.  
Den malm som först användes innehöll kemiska föreningar av koppar och kol.  
Vid uppvärmningen slogs kolet ihop med syre och försvann i luften i form av gasen koldioxid.  
Kvar fick man ren koppar. Den kunde sedan användas till förvaringskärl, vapen eller redskap.  
Kopparlegeringar  
Det var antagligen en slump att man råkade smälta samman koppar och tenn.  
Då fick man en legering som kallas brons.  
Det visade sig att brons var ett ännu starkare material än ren koppar och bättre att göra redskap och vapen av.  
För 4 000 år sedan var brons så vanligt att vi idag kallar den tiden för bronsåldern.  
Man gjorde yxor, svärd, pilspetsar och sköldar av brons.  
Sedan blev det vanligare att tillverka saker av järn, och järnåldern började.  
En annan legering med koppar är mässing, som består av koppar och zink.  
Koppar - en användbar ädelmetall  
Koppar rostar inte och förstörs inte så lätt.  
Koppar tål både kokande och iskallt vatten och är bra att använda till rör för dricksvatten.  
Koppar leder dessutom elektrisk ström bra och används därför till ledningar och kablar.  
Man kan återvinna koppar genom att smälta ner kopparsaker och gjuta nya föremål.  
Mässing kan användas till bland annat ljusstakar och dörrhandtag.  
Tak som är gjorda av koppar blir gröna med tiden.  
Det gröna ämnet kallas ärg och är en förening med syre.  
Ärgen skyddar kopparen så att den inte förstörs.  
Det blir alltså inte som när järn rostar och rosten förstör järnet.  
