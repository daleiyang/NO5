KOL är inte alltid grått eller svart som i blyertspennan och grillkolen,  
utan kan vara genomskinligt, blänka och skina vackert.  
Diamanter är nämligen också en form av kol.  
Kolets kretslopp  
Kol är ett grundämne som kan binda sig till flera andra ämnen och bilda komplicerade kemiska föreningar,  
som ger förutsättningar för liv. Kol finns i havet, i luften, i marken och i allt levande.  
När du andas ut släpper du ut kol i gasform, koldioxid.  
Kanske har du skrivit med en blyertspenna idag? Det är kol, precis som grillkol.  
Kolet vandrar i ett kretslopp mellan hav, luft, mark och genom allt levande.  
I luften  
I atmosfären finns kol i gasform, koldioxid.  
Det är kol och syre i en kemisk förening, CO. Koldioxid tas upp av växterna.  
Till den fotosyntes som sker i de gröna växterna krävs koldioxid, vatten och solljus.  
I alla växter finns kol lagrat. På hösten vissnar och förmultnar löv och blad.  
Då går kolet som finns där vidare ut i luften och i nedbrytarna.  
I havet  
Det finns koldioxid löst i havsvattnet.  
I fiskar, alger och allt annat som lever i havet finns kol.  
Det kan omvandlas till gasform och gå upp i luften eller bindas i alger och lagras på botten.  
I marken  
Allt som lever innehåller kol.  
När ett djur eller en växt dör och bryts ner av nedbrytare bildas koldioxid.  
Men kol kan även lagras i jord och vara näring till växter.  
Lagrad kol  
När kol lagras djupt i marken under mycket lång tid och hårt tryck bildas stenkol, torv, gas eller olja.  
Ved innehåller också lagrat kol. Det kommer från luftens koldioxid som trädet tog upp när det växte.  
Detta kretslopp är mycket kortare, eftersom träd bara blir ungefär hundra år.  
Vid ett vulkanutbrott släpps det ut många olika gaser, bland annat koldioxid.  
