Djuren erövrar land

Precis som idag var groddjuren för 300 miljoner år sedan beroende av närheten till vatten för att kunna para sig. 

Men det utvecklades djur som kunde lägga ägg med skal av kalk. 

De kunde därför leva hela sitt liv på land och var alltså äkta landdjur. 

De var kräldjur, och de första var små, växelvarma ödlor. 

Det betyder att deras kroppstemperatur var samma som omgivningens, precis som hos de kräldjur som finns idag. 

Under de svala nätterna var de stilla och under de varma dagarna rörde de sig snabbt. 

Det fanns också en mycket speciell ödla som hade en stor fena på ryggen. 

Den vände fenan mot solen för att fånga in mer solljus och kunde på så sätt höja kroppstemperaturen. 

När ödlan var varm blev den mycket snabbare.

Kräldjuren kunde skydda sig mot fiender på olika sätt. 

En del flydde genom att springa och en del genom att hoppa. 

Några hade kraftigt, läderartat skal eller starka sköldar av ben, som sköldpaddan.

Leguanen är ett kräldjur som liknar sina förfäder.

SKÖLDPADDOR. Det äldsta fossil man hittat av en sköldpadda är över 200 miljoner år gammalt. 

Även om dåtidens sköldpadda såg lite annorlunda ut än dagens, skyddade den hårda skölden då som nu mot fiender.

De flesta sköldpaddor lever i vatten, men andas luft och måste upp över vattenytan för att andas. 

De kommer också upp på land när de ska lägga ägg. 

De har en mun som saknar tänder och är formad som en näbb.

FÅGLAR. Detta är en skarvunge. När man ser den är det lätt att tro att våra fåglars föregångare var de flygande ödlorna. 

Men en trolig teori är att fåglarna istället utvecklades från de små, tvåbenta dinosaurierna. 

Vid slutet av 1800-talet hittade man fossil i Tyskland som tycktes stödja denna teori. 

I ett kalkstensbrott fann man ett fossil av en fågel som hade svans och en mun med tänder. 

Den har sedan kallats för urfågeln.