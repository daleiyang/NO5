Eftersom gravitationskraften ”drar” kroppar mot varandra, kallas den ibland för dragningskraft. 
Den kan också kallas för tyngdkraft.

Solsystemets krafter

Gravitationskraften verkar mellan två kroppar, hur små och lätta de än är. 
Men för att kraften ska märkas måste minst en av dem vara väldigt stor och tung. 
Jorden är tillräckligt stor och tung för att gravitationskraften ska bli märkbar. 
Jorden påverkar månen med en gravitationskraft som håller månen i en nästan cirkelrund bana runt jorden. 
Solen är en jätte i vårt solsystem och påverkar alla himlakroppar i solsystemet. 
Med gravitationskraften håller solen alla sina planeter i bestämda banor.

Alla kroppar påverkar varandra med gravitationskraft. 
Ju närmare kropparna är och ju större de är, desto större är gravitationskraften mellan dem. 
Stenarna påverkas mer av jordens gravitationskraft än av varandras, eftersom jorden är så stor. Därför ligger de stilla.

Tidvatten

Månen är vår närmaste himlakropp. Den påverkar oss med sin gravitationskraft på ett märkbart sätt. 
Kraften är så stor att den försöker forma om jorden. 
Jordskorpan är hård och stabil och behåller sin form, men vattnet i haven påverkas. 
Vi märker det knappast i haven kring Sverige, bland annat på grund av att vi inte har så djupa hav.
Men lite längre söderut, som i Storbritannien eller Frankrike, sjunker havet undan och kommer tillbaka två gånger varje dygn. 
Det kallas för tidvatten.

När vattnet stiger kallas det flod och när vattnet sjunker undan kallas det ebb. 
Som mest kan skillnaden i vattenståndet mellan ebb och flod vara mer än tio meter. 
På flera ställen på jorden kan vattnet i hamnar och kanaler försvinna helt vid lågvatten så att båtarna ligger kvar på en torr botten. 
Därför är det viktigt för fiskare, fritidsseglare och sjömän att känna till när det blir ebb och flod.

För att informera och undvika olyckor har man mätt vattenståndet under ett antal år och gjort tabeller som ger tider för ebb och flod och tillhörande vattenstånd.