Naturen visar tiden

Kan man se tid? Hur kan man veta att tiden går? 
När du tittar på klockan ser du sekundvisaren eller siffrorna ticka fram. 
På så sätt vet du att tiden går. Men går det att se tiden gå på andra sätt än genom att titta på klockan?

Om du följer solen under en dag får du se soluppgången i öster och solnedgången i väster. 
Solens ljus talar om att en dag har gått. Har du mer tålamod kan du studera ett frö som gror och växer upp.
Under lång tid har människor lärt sig följa naturens förändringar som tecken på att tiden går. 
Flyttfåglarna syns på himlen under vissa perioder och i skogen växer svamp och bär. 
Även stjärnhimlen förändras under året, och månen ändrar utseende ganska ofta.
Ibland är det fullmåne och ibland syns den inte alls.

Jordaxeln.  Solstrålar. Dag. Natt. Ekvatorn. Tid

Vårt sätt att dela in tiden i dagar, månader och år hänger samman med flera saker: 
att jorden snurrar runt sin egen axel, att månen rör sig i en bana runt jorden och att jorden rör sig i en bana runt solen.
Från det att solen syns mitt på himlen tar det 24 timmar tills den gör det nästa gång. 

Dessa 24 timmar kallas för ett dygn. Det är den tid det tar för jorden att röra sig ett varv kring sin egen axel, jordaxeln.

Ordet månad hänger samman med ordet måne. Det tar ungefär en månad för månen att snurra ett varv runt jorden. 
Och på ungefär 365 dygn, ett år, hinner jorden snurra ett varv runt solen. 
I den kalender som används i de flesta av världens länder motsvarar ett år tolv månader. 
Varje månad har 30 eller 31 dagar, förutom februari som bara har 28 dagar.

Egentligen tar det lite mer än 365 dygn för jorden att snurra ett varv runt solen. 
Och en månad är inte heller exakt ett månvarv, utan lite mindre. 
För att årstider och månader ska stämma har man lagt in en extra dag i kalendern vart fjärde år. 
Dessa år kallas skottår och då har februari 29 dagar.

Midnattssol fotograferad under flera timmar. Solen är ovanför horisonten under hela dygnet.
