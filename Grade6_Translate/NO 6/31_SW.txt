Fritt fall

Den italienske vetenskapsmannen Galileo Galilei levde för 400 år sedan. 
Han undersökte hur hastigheten ändrades hos ett föremål som fick falla fritt ner. 
Den rörelsen kallas för fritt fall. Det sägs att han stod högst upp i lutande tornet i Pisa och lät olika tunga föremål falla samtidigt. 
Han kom fram till det häpnadsväckande resultatet att alla dessa föremål även landade samtidigt. 
Tidigare trodde man att tunga föremål föll snabbare än lätta.

Galilei mätte också hur snabbt ett fallande föremål accelererade. Det visade sig att hastigheten ökar lika mycket för varje sekund det faller. 
Det betyder att accelerationen för ett föremål som faller fritt är lika stor hela tiden. Den kallas för tyngdacceleration.

I många nöjesparker finns åkattraktioner som kallas Fritt fall. 
Man åker ner med hög hastighet, men det är inte något fritt fall eftersom man inte faller fritt ner.

SEGELFISKEN är förmodligen världens snabbaste fisk. Den kan simma i hela 110 km/h. 
Det matchar det snabbaste djuret på land. 
Segelfisken lever i tropiska vatten och använder sin ryggfena till att driva ihop fiskstim när den jagar.

GEPARDEN springer korta sträckor med hastigheten 120 km/h. De är så snabba i starten att de skulle kunna springa ifrån en racerbil.
Men geparder är inte speciellt uthålliga och kan bara hålla så hög hastighet i ungefär 500 meter.

PILGRIMSFALKEN är världens snabbaste fågel. Den kan nå en hastighet på 320 km/h när den dyker. 
Det gör att den är det snabbaste djuret av alla. 
Med den enorma hastigheten dyker den ner på sitt byte som dör direkt av smällen.
