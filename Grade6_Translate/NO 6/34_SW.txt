Friktionskraft

Det finns fler krafter än gravitationskraften. En av de krafter som vi både behöver och ibland vill bli av med är friktionskraften. 
Det är kraften mellan två ytor som gnids mot varandra. Friktionskraften bromsar, men kan också hjälpa ett föremål att få fart. 
Hur stor friktionen är beror bland annat på underlaget och omgivningen.

Nästan alla ytor är ojämna. På vissa ytor känner man det tydligt, som till exempel sandpapper eller betong.
Andra ytor kan kännas mer lena och släta, som till exempel is, slipade stenar eller glas. 
Ju mer ojämn en yta är, desto större blir friktionen. Det går lättare att glida på is än på betong.

Ibland vill man minska friktionen

Om du har paddlat kajak någon gång, vet du hur lätt man kan öka farten med några få paddeltag.
För att det ska bli så vill man ha så lite friktion som möjligt under båten.
Därför bygger man båtar med smal undersida och spetsig för, så att de ska skära genom vågorna och glida fram på vattnet så smidigt som möjligt.
När du cyklar är det lätt att känna friktionen som luftmotståndet ger.
Motvind ökar friktionen ännu mer. Tävlingscyklister har hjälmar som är specialbyggda för att minska luftmotståndet.

På is glider du lättare med skridskor än med skor. 
Kontaktytan med isen blir mycket mindre med skridskornas blad, och dessutom är skridskobladet blankt och hårt. 
Då blir friktionen mot isen mindre. För att få bättre glid på skidor kan du lägga valla på skidornas undersida.

Curling är en sport som man utövar på isen. Spelet går ut på att få en speciell sten att glida på isen och stanna i boet, mitt i cirkeln. 
Spelarna får sopa med kvastar framför stenen för att styra den och få den att glida längre. 
Curlingspelarna har dessutom skor med glidsula.
