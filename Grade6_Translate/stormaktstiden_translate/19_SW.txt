Maktpyramiden.
Så här tänkte man sig att Sveriges samhälle var uppbyggt. 
Överst fanns kungen och längst ner fanns bönderna.
Bara Gud bestämde över kungen.
Bara 0,5 procent av svenskarna hörde till adelsfamiljerna.
1 procent hörde till prästfamiljerna. 
Prästerna skulle lyda både Gud och kungen och ta hand om folket.
2 procent var stadsbor. 
Bland dem fanns borgare som handelsmän och hantverkare, men också arbetare och deras familjer.
95 procent hörde till bondebefolkningen.
Det var bönder, bondkvinnor, drängar och pigor som brukade jorden.
Utan böndernas arbete och skatter skulle Sverige inte kunnat vara en stormakt.
Ja, och så var det 1,5 procent som hade andra yrken, till exempel läkare och lärare.
Vilka styrde Sverige?
Rådet.
Axel Oxenstierna ändrade hur landet skulle styras.
Kungen skulle inte få bestämma allt själv. 
Till sin hjälp skulle han ha ett råd. 
Rådet bestod av fem riksämbetsmän som var adelsmän från högadeln, den rikaste adeln. 
Riksämbetsmännen fick olika områden att ansvara för och hade mycket makt.
Riksdagen.
Kungen var också tvungen att lyssna på riksdagen.
Riksdagen kunde till exempel säga ja eller nej till kungens förslag om nya lagar och skatter.
Riksdagen var indelad efter de fyra stånden: adel, präster, borgare och bönder. 
De brukade samlas i Stockholm med jämna mellanrum. 
Stånden sammanträdde i varsitt hus. 
Mellan husen sprang budbärare för att höra hur de olika stånden tänkte rösta. 
Om kungen oroade sig för att de inte skulle rösta som han ville, kunde han besöka stånden och försöka övertala dem.
Riksdagen var inte jämlik. Bönder som inte ägde sin gård fick inte vara med. 
Kvinnor fick inte vara med, inte heller fattiga eller kringresande människor.
Jämfört med hur få adelsmännen var i Sverige fick de bestämma väldigt mycket.
Adel och bönder.
Adelsmännen blev mäktigare och rikare under 1600-talet.
De plundrade under krigen utomlands och fick land och rikedomar i betalning av kungen i Sverige.
För bönderna var stormaktstiden en hård tid. 
De behandlades illa av adeln, betalade höga skatter och många dog i krigen. 
Men att Sverige blev mer välordnat var på vissa sätt bra för bönderna. 
De kunde få rätt mot adelsmän i domstolarna. 
Bönderna satt i riksdagen och var med och styrde Sverige. 
Över en tiondel av studenterna vid universiteten var bondsöner.
Jämfört med resten av Europa hade de svenska bönderna det ganska bra. 
Därför blev det inga stora bondeuppror i Sverige som i andra europeiska länder.
Vad var orättvist med det här sättet att styra Sverige?