Gräs.
Gräs tål bete eftersom bladen, till skillnad från andra växters blad, växer ända nerifrån, från basen.
Det betyder att gräs fortsätter växa även om det blir nedbetat.
Stäpp och savann.
I områden där det faller rikligt med regn en eller två gånger om året breder vidsträckta gräsmarker ut sig.
Mellan regnperioderna råder torrt klimat.
Olika sorters gräs kan växa här, men för träden är det svårare att klara växlingarna mellan regn och torka.
Dessutom är det ofta åskväder och blixten kan slå ner och orsaka gräsbränder.
Då förstörs träden, men gräset överlever.
Gräsmarkerna har olika namn i olika världsdelar: pampas, campos, prärie och pustan.
Oftast kallar man de torrare markerna närmast ekvatorn för savann och de som ligger i kallare klimat för stäpp.
Stäppen har oftare tjockare och näringsrikare jordlager.
Anpassa sig till miljön.
Akacian och apbrödsträdet (baobab) är två av det fåtal träd som växer på savannen.
De är extremt tåliga mot torka och deras bark är motståndskraftig mot bränder.
När det blir svår torka finns det inget att äta för gräsätande djur, som elefanter, och då ger de sig ut på långa vandringar.
De går i stora flockar.
Elefanten har jättestora öron.
Det är inte bara för att kunna höra andra elefanter på långt håll.
I öronen finns nämligen ett tätt nät med blodkärl.
När elefanten viftar med öronen kyls blodet ner och överskottsvärmen försvinner.