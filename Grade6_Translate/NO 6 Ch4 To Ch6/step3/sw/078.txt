Polartrakter och tundra
I Arktis och Antarktis, som ligger närmast polerna, är det kallt året runt.
Stora delar av polartrakterna täcks av snö och is.
Ett liknande klimat finns också i områden med höga berg på andra platser.
Det är ett tufft klimat för allt levande.
De få växter som klarar klimatet i polartrakterna är några mossor.
Djuren som bor där hittar sin föda i haven.
Tundra kallas den mark som ligger nära de isklädda områdena.
Här är klimatet kallt, men under den korta sommaren är det snöfritt.
Det finns mer växter och djur här än i polartrakterna, men de lever ändå ett tufft liv.
Anpassa sig till miljön
För att inte förfrysa kan djurens päls och fjäderdräkt bli mycket tjockare på vintern.
Många djur, som isbjörnar, fjällrävar och harar, har vit päls.
Hårstråna är ihåliga och innehåller luft, vilket är en bra isolering.
Sälungar föds på isflaken och har vit färg som kamouflage.
När de blir äldre och börjar simma i havet ändrar deras päls färg och blir grå.
Vinterfåglar burrar upp sig och deras "dunjackor" är en perfekt isolering.
De äter massor med mat och får en fettreserv som värmer både som isolering och när den förbränns.
Det gäller att inte förlora värmen i onödan.
Ett annat sätt att komma undan vintern är att flytta söderut, som flyttfåglarna gör.
Allt levande innehåller mycket vatten.
När vatten fryser till is så utvidgas det.
För att vattnet i växterna inte ska spränga sönder växterna när det blir kallt, bildas det sockerlösning i cellerna.
Sockerlösning fryser inte till is lika lätt som vanligt vatten.
Man kan se att en del knoppar är alldeles klibbiga av sockerlösning.
Hitta föda
Kylan är inte enda orsaken till att fåglar flyttar.
En annan orsak är brist på mat.
Fåglar som lever på insekter och gräs måste flytta.
De korta vinterdagarna gör att även andra fåglar kan ha svårt att hinna hitta tillräckligt med mat.
Renarna vandrar över stora områden för att hitta träd med lavar på.
Där snötäcket är tunt kan de sparka fram lavar och ris.
Brunbjörnarna isolerar sitt ide med kvistar och mossa inför vintern.
De äter också upp sig och blir riktigt feta för att inte svälta ihjäl.
Under vintersömnen är kroppstemperaturen jämn, men de sparar energi genom att hjärtat slår sakta och andningen blir långsammare.
Isbjörnen har små öron så att inte värmen ska försvinna.
Att ha en stor kropp kan också var energisparande.
Det blir en mindre yta i förhållande till kroppsvolymen och då är det lättare att hålla värmen.
Växter kan också ha päls.
Videns blomknoppar är ludna för att klara de kalla vårnätterna.