Människans behov och påverkan
Vi människor är en del av livet på jorden, och jordens olika naturtyper används även av människan.
Vi behöver mark till städer, vägar och odlingar och betesmarker till våra husdjur.
Vi är uppfinningsrika, och därför har vi kunnat utnyttja och förändra stora delar av naturen.
Men när vi förändrar en miljö så påverkar vi de organismer som lever där.
För att vi ska ha så många olika arter som möjligt kvar på jorden måste de olika naturtyperna och miljöerna bevaras.
Betesmarker
Betesmarker har funnits länge.
Många hagar och ängar har blivit som ett slags miniatyrstäpp med många örter och gräs, som annars inte skulle finnas där.
Det har blivit en stor biologisk mångfald i betesmarkerna.
Men med modernt jordbruk försvinner många arter.
Man låter djuren beta på odlade fält istället och de gamla hagarna växer igen.
Man sprider konstgödsel för att det ska bli mer mat till husdjuren.
Många av de gamla betesmarksväxterna tål inte konstgödning utan trängs undan.
Odlingsmarker
De områden som är åkrar, hagar och ängar skulle ha varit lövskogar eller stäpper om vi inte hade börjat bruka dem.
En del odlingsmarker ligger på utdikade myrmarker.
Att dika ut sådana marker kan påverka grundvattnet runt omkring.
På åkrar och fält odlar vi numera ofta bara en växtart i taget.
Förr var det gott om andra växter som utnyttjade åkrarna, men nu ser vi dem bara som ogräs.
Man bekämpar ogräset genom att bespruta åkrarna med gift som tar död på ogräset, eller genom att rensa utsädet mycket noga.
Det gör att antalet arter minskar.
Människan förändrar naturen och använder mark till bland annat vägar.
Hur tror du att det såg ut här innan det blev odlingsmark?