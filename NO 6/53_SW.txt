Evolution. Evolution är det begrepp som används när man talar om livets utveckling. 

Det betyder förenklat att allt levande anpassas till omgivningen och kan förändras med tiden. 

Förändringen sker av olika orsaker och kan påverka både utseende och beteende hos en eller flera arter.

Evolutionsteorin

Allt levande har ett gemensamt ursprung, men alla arter uppstod inte samtidigt. 

Arter förändras och utvecklas hela tiden. På så sätt uppstår nya arter. 

Den vetenskapliga förklaringen till hur livet utvecklas kallas för evolutionsteorin. 

Darwin menade att det gick till ungefär så här:

En flock hjortar betar på en savann i Afrika. 

Alla kalvar i flocken är som syskon - lika, men ändå lite olika. 

En del kalvar kan till exempel ha något längre hals än de andra. 

Under torrperioder blir det ont om gräs och många djur svälter ihjäl. 

Men kalvarna med längre hals överlever, eftersom de når upp och kan äta av akaciaträdens frodiga blad. 

Den längre halsen ökar alltså deras chans att klara sig. 

När de blir vuxna och parar sig ärvs anlagen för längre hals och det föds fler sådana kalvar. 

De här djuren är förmodligen ursprunget till vår tids giraffer.

Evolutionen pågår hela tiden

Evolutionen pågår hela tiden — nya arter uppstår och andra dör ut.

När en livsmiljö förändras kommer de arter överleva som kan anpassa sig till förändringen. 

De fortsätter att hitta föda, finna en partner och få ungar. 

För växter handlar det om att kunna fortsätta sprida frön.

De arter som inte kan anpassa sig efter den förändrade miljön kommer att försvinna, dö ut. 

Och eftersom varje art är del av en näringskedja, så kan en arts försvinnande påverka andra arter i samma näringskedja.

En livsmiljö kan förändras naturligt genom en skogsbrand, ett vulkanutbrott eller att klimatet blir varmare eller kallare. 

En annan förändring kan vara att en viss art tar över genom att sprida sig och tränga undan andra arter. 

Livsmiljön kan också förändras av människan, genom att vi avverkar skogar, odlar upp stora områden eller släpper ut farliga kemikalier.

Vete är ett exempel på en växt som är bra anpassad till olika miljöer. 

Därför kan den odlas på många ställen på jorden.