Upptäckter som förändrade vår världsbild

I alla tider har människor spanat ut i världsrymden. 
Månen, solen och stjärnorna väcker många fantasier, men också nyfikenhet kring vår egen plats i allt det stora. 
Idag är det en självklarhet för oss att jorden är rund, att månen snurrar runt jorden, och att både jorden och månen i sin tur snurrar runt solen. 
Det är lätt för oss att övertygas om allt detta tack vare avancerade instrument, både på jorden och ute i rymden. 
Men så har det inte alltid varit.

Geocentrisk världsbild

En världsbild kan förklaras som människors uppfattningar om jordens plats i förhållande till allt annat. 
Genom historien har människan haft flera olika världsbilder.

Redan för flera tusen år sedan lade människor märke till stjärnor som rörde sig över himlen. 
De gamla grekerna döpte dem till vandringsstjärnor, men det de såg var egentligen solsystemets planeter. 
Ordet planet betyder just ”vandrare”.

Man trodde att planeterna, solen och månen snurrade runt jorden och att stjärnorna satt fast som i ett tak ovanför.
Att jorden var centrum i världsalltet trodde man ända fram till 1500-talet. 
Den här uppfattningen kalllas för en geocentrisk världsbild.

På grekiska betyder ordet geo ”jord” och ordet centrisk betyder ”mitten”.

Bilden visar den nyfikna renässansmänniskan som försöker titta ut i världsrymden, 
utanför himmelssfären där stjärnorna sitter fast. 
Han letar efter nya sätt att beskriva världen, eftersom han börjat förstå att den gamla modellen inte stämmer.

Geocentrisk världsbild med jorden i centrum.

