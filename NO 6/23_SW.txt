Fundera? När använde du senast information från en satellit?

Studera jorden och rymden

En satellit skickas ofta upp med en bestämd uppgift. 
En del satelliter tar bilder av jorden som man sedan studerar och analyserar för att få kunskap om jorden. 
På bilderna kan man se detaljer, som gator och hus. 
Man kan jämföra bilder för att följa förändringar i naturen, som till exempel smältande glaciärer eller skogar som avverkas.

En del satelliter används för att spana på andra länder i militärt syfte. 
Andra används för att titta ännu längre ut i rymden. 
På dem finns stora teleskop som kan fotografera avlägsna galaxer. 
Det är bättre än att titta genom teleskop från jorden, eftersom moln och annat i atmosfären gör det svårt att se långt.

Vädersatelliter

Med satelliter kan man också studera väder. Man kan se hur molnen rör sig och hur högt upp de befinner sig. 
Man kan också mäta hur fuktig och kall atmosfären är. 
Alla bilder och all information som satelliterna skickar ner studeras noga av meteorologer, specialister på väder. 
Då kan de göra en prognos för vädret den närmaste tiden.
Data från vädersatelliter hjälper meteorologerna att avgöra var och när oväder som stormar och orkaner kommer att dra fram. 
Sådana prognoser är värdefulla till exempel för den som ska resa på havet.

Kommunikationssatelliter

Satelliter kan även användas för kommunikation. 
På jorden finns master och stationer som kan ta emot och skicka signaler mellan varandra. 
En satellit kan då fungera som en väldigt hög mast som kan skicka signaler på större avstånd än masterna på marken. 
Satelliterna används för datatrafik, telefoni och för att direktsända tv. 
Via satelliter är det också möjligt att nå internet på platser där det saknas master och andra nätverk, till exempel ute till havs.

Idag är det mycket vanligt att ha en GPS i bilen, båten eller mobilen. 
GPS står för Global Positioning System — globalt system för positionering, att ange en plats mycket exakt. 
Det användes allra först inom militären. En GPS tar emot signaler från flera olika satelliter samtidigt. 
Genom att kombinera signalerna kan man avgöra exakt var något befinner sig.

Satellitbild av en orkan som drar in mot Floridas kust.

GPS är vanligt i bilar.