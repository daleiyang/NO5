Den moderna människan

Under människans utveckling har det funnits flera olika människoarter. 
Vissa levde under kortare perioder och andra under längre.
En människoart, Homo neanderthalensis, neandertalare, levde i Europa och Asien för 250000 år sedan. 
Neandertalarna hade korta,kompakta kroppar och stora huvuden. 
Spår från dem har visat att de använde enklare redskap som yxor.

För ungefär 200000 år sedan strövade små flockar av människor omkring på Afrikas slätter. 
Det var en annan människoart. De levde av gräsrötter som de grävde upp med hjälp av pinnar. 
De fångade insekter, små kräldjur och små däggdjur som de åt upp. 
De kunde också tala och varna varandra för faror. 
I grottor målade de bilder av djur som de lyckats fånga vid framgångsrika jakter. 
De hade avancerande redskap som synålar och harpuner och tillverkade smycken och skulpturer. 
De kunde också använda elden.

Detta var början på den art som nu finns på jorden och som du själv tillhör: Homo sapiens, den moderna människan. 
När Homo sapiens flyttade norrut till Europa levde redan neandertalarna där.
Men samtidigt som Homo sapiens bredde ut sig försvann neandertalarna. 
Det var för cirka 30000-40000 år sedan. Man vet inte varför neandertalarna försvann. 
Kanske blev de utkonkurrerade av den moderna människan?

I Lascauxgrottan i Frankrike finns grottmålningar som är gjorda för nästan 20000 år sedan. 
Bilder av djur är vanliga motiv.