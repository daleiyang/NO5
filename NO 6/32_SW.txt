Vad är en kraft?

Hur får man något att röra sig framåt, stanna eller ändra riktning? 
För det behövs en kraft. Krafter finns alltid och överallt. 
Man kan säga att en kraft drar i något eller skjuter på. 
För att någonting ska accelerera eller bromsa in måste föremålet påverkas av en kraft.
Vi kan inte se en kraft, men vi kan se resultatet av den.
Vissa krafter kan påverka ett föremål på avstånd.

Gravitationskraft

Hur kraft och rörelse hänger ihop kom en engelsk vetenskapsman på i slutet av 1600-talet. Han hette Isaac Newton. 
Det berättas att Newton satt under ett äppelträd och funderade på varför äpplena föll mot marken. 
Han upptäckte alltså inte att allt faller till marken, det visste man förstås sedan tidigare. 
Hans viktiga upptäckt var att samma typ av kraft som drar äpplet till jorden också håller himlakropparna i sina banor. 
Vi kallar den här kraften för dragningskraft eller gravitationskraft.

Gravitationskraften har avgörande betydelse för vårt liv på jorden.
Den gör att vi håller oss kvar på jorden och att ett föremål som vi tappar ramlar ner på marken. 
Allt som väger något påverkas av gravitationskraften. Hur stor kraften är beror på hur mycket något väger.

I dag använder vi Newtons namn som enhet för kraft. 
Om du väger 48 kg så påverkar jorden dig med en gravitationskraft på ungefär 480 Newton, som också skrivs 480 N.

Isaac Newton funderade på varför äpplena föll mot marken.

En kraft kan också få något att ändra form.

Fundera

? Hur märker man att krafter finns när man tappar något, när man spelar tennis eller när man slår på en boxboll?