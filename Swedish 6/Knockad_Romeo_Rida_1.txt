Knockad Romeo, Ridå



RIDÅ



Jag har aldrig gillat teater. 



Inte ens när jag gick på dagis och vi såg Pippi Långstrump på Midsommargården. 



Jag kunde liksom inte koncentrera mig på handlingen. 



Det syntes ju lång väg att skådespelarna inte var barn. 



Han som spelade Tommy hade skäggstubb i hela ansiktet.



Och när Herr Nilsson hängde uppochner i lampkronan trillade ett paket cigaretter ur hans ficka.



Men värst av allt var Lilla Gubben, Pippis häst.



Självklart var det ingen riktig häst, utan två skådespelare i en hästdräkt. 



En som skötte huvudet och en som skötte rumpan. 



Skådespelaren som var huvudet hade hål för munnen och kunde andas. 



Men rumpan fick tydligen ingen luft alls. 



När de öppnade dräkten efter föreställningen trillade det ut en liten gubbe ur bakdelen. 



Röd och svettig med håret slickat längs skallen. 



Gubben var helt färdig och orkade inte ens buga sig efter applåderna, de andra skådespelarna fick hjälpa honom ut från scenen.



När vi gick därifrån svor jag på att aldrig sätta min fot på en teater igen.



Nu hade jag tyvärr brutit det löftet. 

