P 052  053

Debattartikelns struktur

En debattartikel är en argumenterande text, som är uppbyggd på ett speciellt sätt.

1.Läs debattartikeln. 
Den är ett svar på kattdjursforskaren Katarina Dahlboms debattartikel som ni har läst och arbetat med tillsammans i klassen.

2. Hur ser debattartikelns struktur ut?
Markera ut artikelns delar med siffror.

Sätt en etta framför rubriken.
Sätt en tvåa framför ingressen.
Sätt en trea framför inledningen.
Sätt en fyra framför den fördjupande delen.
Sätt en femma framför avslutningen.

Ingressen skrivs inte av debattören utan av en person Som jobbar på tidningen.

Inte rätt att hålla djur i bur 

I gårdagens Aftonpressen gick veterinären och kattdjursforskaren Katarina Dahlbom i svaromål mot de organisationer som vänder sig mot djurparkernas rätt att hålla djur fångade. 
Det finns ingen sådan rätt menar föreningen Djur i sin rätta natur, som vill att alla djurparker ska förbjudas.

Tänk dig att du skulle tillbringa hela ditt liv på en yta inte större än ett klassrum.
Du skulle befinna dig där dag ut och dag in, utan möjlighet att själv välja när och om du skulle stanna i rummet. 
Varje dag skulle människor komma för att titta på dig, peka på dig och fotografera dig.
Inget vidare liv, eller hur? Men så ser livet ut för djur i en djurpark. 
Är det inte dags att på allvar fundera över att lägga ner dem, en gång för alla?


För det första är det svårt att försvara att djurparkerna håller oskyldiga djur fängslade eftersom djuren inte är kriminella. 
Vilka brott har djuren begått för att parken anser sig ha rätt att spärra in dem? 
Och dessutom på ett utrymme som inte är i närheten av deras naturliga livsmiljö? 
En vild varg har en naturlig storlek på sitt revir som är ungefär 1000 kvadratkilometer stort medan området för vargarna på en godkänd djurpark ligger kring 3000-5000 kvadratmeter!

Många djurparker försvarar sig med att de räddar utrotningshotade djur. 

Det är visserligen sant, men enligt djurrättsorganisationen Born Frees undersökningar av brittiska djurparker tillhörde endast 5 procenten av djuren en utrotningshotad art. 

De andra 95 procenten fängslade djur i djurparkerna var inte hotade.

För det andra anser vi i föreningen Djur i sin rätta natur att djurparkerna spelat ut sin roll som utbildare.
En undersökning gjord av professor Stephen Kellert vid Yale University,
visar att djurparksbesökare vet mindre om djur än till exempel allmänt naturintresserade människor. 
Professor Kellert lyfter fram att djurparksbesökare dessutom har lika stora fördomar om djur som de som inte besöker djurparker har. 
70 procenten av alla djurparksbesökare tycker till exempel att ormar är äckliga.
Majoriteten av de människor som besöker djurparker gör det i första hand för att bli roade eftersom man ser djur som saker och inte som levande varelser med rättigheter. 
Man vill se ett gulligt djur, ett roligt djur eller ett farligt djur.
Få djurparksbesökare tänker på vilka det är som står för underhållningen:
Oskyldiga fångar i bur. Vi anser därför att djurparker borde förbjudas och läggas ner.

Fredrik Tjurberg

ORDFÖRANDE I FÖRENINGEN DJUR I SIN RÄTTA NATUR

Amina Malik

SEKRETERARE I FÖRENINGEN DJUR I SIN RÄTTA NATUR

